Forside › Skattestraffesagsloven SkattestraffesagslovenLov om forsvarerbistand og aktindsigt i administrative straffesager på skatteområdet Kapitel 1 Forsvarerbeskikkelse § 1 En sigtet kan under told- og skatteforvaltningens behandling af en sag om strafansvar for overtrædelse af told-, skatte- eller afgiftslovgivningen beskikkes en forsvarer, når retten efter sagens beskaffenhed, den sigtedes person eller omstændighederne i øvrigt anser det for ønskeligt. Stk. 2. Skatteministeren fastsætter regler om told- og skatteforvaltningens vejledning af den sigtede, herunder om muligheden for at anmode om beskikkelse af en forsvarer. § 2 En sigtets anmodning om beskikkelse af en forsvarer rettes til told- og skatteforvaltningen, der indbringer spørgsmålet for retten. Told- og skatteforvaltningen kan, når omstændighederne taler for det, af egen drift anmode retten om, at den sigtede beskikkes en forsvarer. Stk. 2. En forsvarer beskikkes af retten på det sted, hvor den sigtede har hjemting her i landet, og ellers på det sted, hvor det findes hensigtsmæssigt. Retsplejelovens regler om beskikkelse af offentlige forsvarere og om udelukkelse af forsvarere finder tilsvarende anvendelse. Stk. 3. En beslutning, hvorefter en forsvarer skal beskikkes, kan ikke kæres til højere ret. En beslutning, hvorved beskikkelse af en forsvarer nægtes, kan kæres til højere ret. § 3 Retsplejelovens regler om vederlæggelse af offentlige og valgte forsvarere finder tilsvarende anvendelse. Stk. 2. Forsvareren sender sin opgørelse om vederlag til told- og skatteforvaltningen, når sagen er afsluttet udenretligt af told- og skatteforvaltningen. § 4 Retten afgør tvister om en forsvarers og den sigtedes beføjelser. § 5 Den sigtede skal erstatte det offentlige udgifterne til sagens behandling i samme omfang, som en sigtet har pligt til at erstatte det offentlige sådanne udgifter efter retsplejelovens regler. Kapitel 2 Aktindsigt § 6 En forsvarer har adgang til at gøre sig bekendt med det materiale, som told- og skatteforvaltningen har tilvejebragt til brug for den sag om strafansvar, som sigtelsen angår. Forsvareren skal have udleveret kopi af materialet, i det omfang det uden ulempe kan kopieres. Forsvareren må ikke uden told- og skatteforvaltningens samtykke overlevere det modtagne materiale til den sigtede eller andre. Told- og skatteforvaltningen giver samtykke, hvis det findes ubetænkeligt. Stk. 2. Er det nødvendigt af hensyn til sagens opklaring, til tredjemand eller til en anden verserende straffesag, kan told- og skatteforvaltningen give en forsvarer pålæg om ikke at videregive de oplysninger, som forsvareren har modtaget fra told- og skatteforvaltningen. § 7 En sigtet uden forsvarer skal efter anmodning have adgang til at gøre sig bekendt med det materiale, som told- og skatteforvaltningen har tilvejebragt til brug for den sag om strafansvar, som sigtelsen angår. Told- og skatteforvaltningen kan dog afslå anmodningen af de grunde, der følger af § 6, stk. 2. Told- og skatteforvaltningen udleverer efter anmodning kopi af materialet til den sigtede, hvis det findes ubetænkeligt. Kapitel 3 Digital kommunikation § 8 Told- og skatteforvaltningen kan anvende digital kommunikation, herunder dokumenter, i forhold omfattet af kapitel 2. Stk. 2. En forsvarer og en sigtet, som er fritaget fra obligatorisk tilslutning til Digital Post i medfør af lov om Digital Post fra offentlige afsendere, er undtaget fra at modtage dokumenter m.v. efter stk. 1. Kapitel 4 Ikrafttræden § 9 Loven træder i kraft den 1. januar 2025. Stk. 2. Forsvarerbistandsloven, jf. lovbekendtgørelse nr. 827 af 25. august 2005, ophæves. Stk. 3. Regler fastsat i medfør af forsvarerbistandsloven, jf. lovbekendtgørelse nr. 827 af 25. august 2005, forbliver i kraft, indtil de ophæves eller afløses af forskrifter udstedt i medfør af denne lovs § 1, stk. 2. Kapitel 5 Ændringer i anden lovgivning § 10 I skatteindberetningsloven, jf. lovbekendtgørelse nr. 15 af 8. januar 2024, foretages følgende ændring: