
Lov om Udbetaling af Hædersgaver til  

 efterladte efter faldne og til saarede den 9. April 1940.1)  

 
Vi Christian den Tiende, af Guds Naade Konge til Danmark og  

 Island, de Venders og Goters, Hertug til Slesvig, Holsten, Stormarn,  

 Ditmarsken, Lauenborg og Oldenborg, Gøre vitterligt: Rigsdagen har  

 vedtaget og Vi ved Vort Samtykke stadfæstet følgende  

 Lov:


§ 1. Som et Udtryk for Danmarks Anerkendelse  

 overfor de Personer af den danske Hær og det danske  

 Grænsegendarmeri, der ved Begivenhederne den 9. April gav deres Liv  

 eller blev saaret under Udøvelsen af deres Tjeneste som Værn for  

 deres Fædreland, kan der af Statsministeren tillægges efterladte  

 efter de faldne saavel som de saarede en Hædersgave af  

 Statskassen.


§ 2. Statsministeren fastsætter efter  

 Forhandling med Forsvarsministeren og Finansministeren og med Tilslutning fra  

 Rigsdagens Finansudvalg Størrelsen af Hædersgaven i de enkelte  

 Tilfælde, ligesom der på samme Maade af Statsministeren gives  

 nærmere Bestemmelser om Reglerne om Oppebæring, Udbetaling og  

 eventuelt Bortfald af Hædersgaverne. Herved skal dog iagttages  

 følgende:

a.	For Enken efter en falden skal Hædersgaven udgøre  

 mindst 800 Kr. aarlig.
b.	Til hvert Barn, over for hvilket den faldne havde  

 Forsørgerpligt, ydes der 200 Kr. aarlig indtil Barnets fyldte 18de  

 Aar.
c.	Hædersgaven til en saaret skal være mindste 800 Kr. een  

 gang for alle.
d.	For den, hvem Saaret har paaført en Invaliditet, der  

 vedvarende forringer hans Erhvervsevne med Halvdelen eller derover, skal  

 Hædersgaven udgøre 800 Kr. aarlig + Børnetillæg,  

 jfr. Punkt b.



§ 3. Dersom nogen, der oppebærer en  

 Hædersgave efter denne Lov, foretager handlinger, som efter  

 Folkeforsikringslovens § 38, 2det Stk., Nr. 2 og 3, jfr. samme Lovs § 55,  

 vilde udelukke den paagældende fra at oppebære Invalide- eller  

 Aldersrente, bortfalder Hædersgaven for stedse.


§ 4. Hædersgaven medregnes ikke ved  

 Fastsættelse af Renter i Forhold til Folkeforsikringsloven eller ved  

 Fastsættelse af Bidrag i Henhold til Forsorgslovens Kap. XV og  

 XVI.


§ 5. Hædersgaven kan ikke overdrages,  

 pantsættes eller gøres til Genstand for  

 Retsforfølgning.
Hvorefter alle vedkommende sig have at rette.



Givet paa Amalienborg, den 10. juli  

 1940
Under Vor Kongelige Hånd og Segl
Christian R.(L. S.)
/Th. Stauning.


Officielle noter
1)   Udfærdiget gennem  

 Statsministeriet. Se Rigsdagstidenden for 1939-40: Folket. Tid. Sp. 4811,  

 4852, 4863, 4865; Landst. Tid. Sp. 1989, 2000, 2001: Till. A. Sp. 4971; Till.  

 B. Sp. 2209; Till. C. Sp. 1325, 1961.
