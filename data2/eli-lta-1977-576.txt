

Lov om fornyelse af et statspræmieobligationslån  







     § 1.  Til erstatning for det i henhold til lov nr. 123  

 af 23. marts 1948 emitterede 10-årige statspræmieobligationslån, som ved lov  

 nr. 72 af 26. marts 1958 blev fornyet for en 10-årig periode indtil 20. juni  

 1968, og som ved lov nr. 63 af 13. marts 1968 blev fornyet for en yderligere  

 10-årig periode indtil 20. juni 1978, optages et nyt  

 statspræmieobligationslån på 100 mill. kr. 



     § 2.  Det nye lån optages på den måde, at gyldigheden  

 af de udstedte 2 millioner stk. præmieobligationer, hver af pålydende værdi  

 50 kr., forlænges for en 10-årig periode fra den 20. juni 1978. 
     Stk. 2.  Obligationerne, der ikke bærer rente, deltager  

 fortsat i halvårlige præmieudlodninger til et beløb af 1.750.000 kr.  

 Præmiebetaling foregår på grundlag af udtrækning mellem samtlige obligationer  

 i lånet. 



     § 3.  Obligationsejere, der ønsker deres  

 præmieobligationer indløst, er fortsat berettiget til at få obligationerne  

 betalt af statskassen med den pålydende værdi uden fradrag af skat eller  

 afgift til staten. 
     Stk. 2.  Obligationer i henhold til denne lov er  

 forældede, såfremt de ikke er indløst senest den 20. juni 1991. 



     § 4.  De præmieobligationer, som måtte blive indløst  

 efter bestemmelserne i § 3, betragtes som overtaget af finansministeriet og  

 kan af finansministeren straks eller senere afhændes til dagskurs. 



     § 5.  Reglerne i lov om mortifikation af værdipapirer  

 anvendes ikke på de præmieobligationer, der er omfattet af denne lov. 



     § 6.  Bestemmelsen i gældsbrevslovens § 49 om retten  

 til at kræve fordringen betalt, uanset at fordringsdokumentet er gået tabt,  

 anvendes ikke på de præmieobligationer og de derpå faldne præmier, der er  

 omfattet afdenne lov. 
     Stk. 2.  Præmier, som ikke er krævet udbetalt inden 3 år  

 fra forfaldsdagen, tilfalder statskassen. 



     § 7.  Retten til en fremtidig præmie eller andel heri  

 må ikke i erhvervsmæssigt øjemed gøres til genstand for særskilt køb,  

 belåning eller lignende disposition. 
     Stk. 2.  Overtrædelse af denne bestemmelse straffes med  

 bøde. 



     § 8.  Ved udbetaling af præmier fradrages en afgift på  

 15 pct., beregnet af den del af præmiebeløbet, der overstiger 200 kr.  

 Afgiften tilfalder statskassen. 
     Stk. 2.  Præmierne er fritaget for indkomstskat til stat  

 og kommune. 



     § 9.  Finansministeren fastsætter de nærmere regler om  

 lovens gennemførelse og administration. 



 Givet på Christiansborg slot, den 16.  

 november 1977.  


Under Vor Kongelige Hånd og Segl. 


MARGRETHE R. 

    / Knud Heinesen. 

Officielle noter
Ingen 
