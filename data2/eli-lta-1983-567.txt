

Lov om rettigheder og immuniteter for  

 internationale organisationer


 
VI MARGRETHE DEN ANDEN, af Guds Nåde Danmarks Dronning, gør  

 vitterligt:
Folketinget har vedtaget og Vi ved Vort samtykke stadfæstet  

 følgende lov:

    § 1. Ved mellemfolkelig overenskomst kan der  

 indrømmes en international organisation eller institution, som Danmark  

 er medlem af, særlige rettigheder og immuniteter, som er  

 nødvendige for opfyldelsen af organisationens eller institutionens  

 formål og for sikringen af den uafhængige udførelse af de  

 dermed forbundne hverv.
    Stk. 2. Tilsvarende rettigheder og immuniteter kan  

 indrømmes
1) deltagerstaternes repræsentanter og udsendinge,
2) embedsmænd og andre, som optræder på organisationens  

 vegne,
3) sagkyndige som udfører hverv for organisationen eller  

 institutionen, samt,
4) personer, der deltager i procesførelse ved organisationen eller  

 institutionen.


    § 2. Vedkommende minister kan træffe  

 nærmere foranstaltninger til gennemførelse af de i § 1  

 nævnte overenskomster.


    § 3. Loven træder i kraft den 1. januar  

 1984.
    Stk. 2. Lov nr. 72 af 7. marts 1952 om rettigheder og immuniteter  

 for internationale organisationer m.m. ophæves.



Givet på Christiansborg slot, den 30.  

 november 1983


Under Vor Kongelige Hånd og Segl


Margrethe R.

    /Uffe Ellemann-Jensen

