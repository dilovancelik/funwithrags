
Lov om Anlæg af Havdige fra Vester Vedsted i  

 Ribe Amt til Søndernæs i Tønder Amt (* 1) (* 2) 

VI CHRISTIAN DEN TIENDE, af Guds Naade Konge til Danmark  

 og Island, de Venders og Goters, Hertug til Slesvig, Holsten, Stormarn,  

 Ditmarsken, Lauenborg og Oldenborg,  Gøre vitterligt: Rigsdagen har  

 vedtaget og Vi ved Vort Samtykke stadfæstet følgende Lov; 



 § 1  
Ministeren for offentlige Arbejder bemyndiges til at bestemme, at der skal  

 anlægges et Havdige af 6 m's Højde over daglig Vande langs Kysten fra  

 Ribediget ved Vester Vedsted til Ballumdiget ved Søndernæs i Tønder Amt. 



 § 2  
Af Udgifterne, der anslaas til 2 000 000 Kr., udreder Statskassen to  

 Trediedele, Ribe Amtsrepartitionsfond 8 500 Kr., Tønder Amtsrepartitionsfond  

 77 500 Kr. og Lodsejerne Resten. 
Der oprettes et Digelag Under Amtsraadets Tilsyn i Overensstemmelse med  

 Lov Nr. 53 af 10. April 1874 om Diger til Beskyttelse mod Oversvømmelder fra  

 Havet, hvilken Lov ogsaa i øvrigt kommer til Anvendelse med de Ændringer, som  

 følger af nærværende Lov. Det Beløb, Lodsejerne skal udrede, ydes Digelaget,  

 mod Amtsrepartitionsfondenes Garanti, som Laan af Statskassen, at afdrage og  

 forrente med en aarlig Ydelse af 4 1/2 pCt, hvoraf 4 pCt. af den til enhver  

 Tid skyldige Kapital beregnes som Rente, Resten som Afdrag. 



 § 3  
Hvilke Ejendomme der skal deltage i Anlægsomkostningerne, i hvilket  

 Forhold dette skal ske, samt hvorledes Vandløb og Vejforbindelser skal ordnes  

 m.v., bestemmes endelig ved en Kommission, som i dette Øjemed nedsættes af  

 Ministeren for offentlige Arbejder, og som ved sine Forhandlinger har at  

 følge de i Lov af 30. December 1858 for Landvæsenskommissioner fastsatte  

 Regler. De Arbejder, der allerede paa enkelte Steder er udført til  

 Beskyttelse mod Havet, takseres og fradrages til Fordel for de Ejendomme, der  

 har udredet Omkostningerne ved at lade dem udføre. 



 § 4  For saa vidt Bekostningen ved den aarlige  

 Vedligeholdelse af de fuldførte Anlæg ikke kan udredes af de fra Digets  

 Benyttelse flydende Indtægter, paahviler den de samme Ejendomme, som har  

 deltaget i Anlæget, og fordeles paa dem i samme Forhold som den Del af  

 Anlægsomkostningerne, der ikke er udredet af Staten eller  

 Amtsrepartitionsfondene. 
De Udgifter ved Digets Anlæg og Vedligeholdelse, som paalægges de  

 paagældende Ejendomme, udredes af disses Ejere, dog at de Beløb, der medgaar  

 til Forrentning af optagne Laan samt til Dækning af Vedligeholdelsesudgifter,  

 refunderes af Brugerne, hvor saadanne findes, medens Laanenes Tilbagebetaling  

 er disse uvedkommende. De til Afbetaling af Laanene samt disses Forrentning  

 og til Vedligeholdelsen skyldige Beløb kan inddrives ved Udpantning med samme  

 Fortrinsret som for Skatter. 



 § 5  
Enhver er pligtig at afgive den til Digets Anlæg nødvendige Grund, dog  

 gives der herfor saavel som for anden Skade og Ulempe fuld Erstatning. Dennes  

 Størrelse fastsættes i Mangel af mindelig Overenskomst af den i § 3 ommeldte  

 Kommission. 
Enhver kan derhos tilpligtes at taale, at de til Opførelsen af Diget  

 nødvendige Materialer af Græstørv, Jord o.s.v. mod fuld Erstatning tages fra  

 eller føres over hans Grund. I Mangel af mindelig Overenskomst afgør den  

 fornævnte Kommission, hvorvidt saadant Materiale skal afgives og i  

 bekræftende Fald, hvor det maa tages, samt den Erstatning, der skal gives.  


Ved Erstatningens Beregning har Kommissionen at gaa frem efter de for  

 Afstaaelse af Jord m.v. til Jernbaner ved Forordningen af 5. Marts 1845  

 foreskrevne Regler. Overensstemmende med Forskrifterne i denne Forordning  

 bliver det at afgøre, hvilken Del af Erstatningen der. hvis Jorden bruges af  

 en anden end Ejeren, skal tillægges Brugeren. 



 § 6  
Til at forestaa Digeanlægets Udførelse og i øvrigt lede Digelagets  

 Anliggender vælges en Bestyrelse paa 5 Medlemmer, af hvilke 1 Medlem vælges  

 af Ministeren for offentlige Arbejder, 1 Medlem af Ribe Amtsråd, 1 af Tønder  

 Amtsråd, medens de resterende 2 Medlemmer vælges efter Forholdstalsvalgmaaden  

 af og blandt de i Digeanlæget interesserede. Saavel Anlæget som  

 Vedligeholdelsen sker under teknisk Kontrol fra Regeringens Side; Udgiften  

 til Kontrollen med Vedligeholdelsen udredes paa samme Maade som til de  

 Arbejder, hvormed Kontrollen føres. 
Meningsuligheder mellem Bestyrelsen og Kontrollen afgøres af Ministeren  

 for offentlige Arbejder. 



 § 7  
I Finansaaret 1922-23 vil der af Statskassen kunne anvendes til  

 Digeanlæget indtil 300 000 Kr. 
Hvorefter alle vedkommende sig have at rette. 


 Givet paa Amalienborg, den 10. Maj 1922.  

 
Under Vor Kongelige Haand og Segl. 
 Christian R. 
(L.S.) 
 /M. N. Slebsager. 

Officielle noter
(* 1) Udfærdiget gennem Ministeriet for Offentlige Arbejder. 
