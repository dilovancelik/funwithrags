

Lov om fornyelse af et statspræmieobligationslån  







     § 1.  Til erstatning for det i henhold til lov nr. 208  

 af 4. juni 1965 udstedte 10-årige præmieobligationslån, der forfalder til  

 tilbagebetaling den 22. september 1975, optages et nyt  

 statspræmieobligationslån på 100 mill. kr. 



     § 2.  Det nye lån optages på den måde, at gyldigheden  

 af de udstedte 1 million stk. præmieobligationer, hver af pålydende værdi 100  

 kr., forlænges for en 20-årig periode fra den 22. september 1975. 
     Stk. 2.  Obligationerne, der ikke bærer rente, deltager  

 fortsat i halvårlige præmieudlodninger til et beløb af 3.500.000 kr.  

 Præmiebetaling foregår på grundlag af udtrækning mellem samtlige obligationer  

 af lånet. 



     § 3.  Obligationsejere, der ønsker deres  

 præmieobligationer indløst, er fra den 22. september 1975 berettiget til at  

 få obligationerne betalt af statskassen med den pålydende værdi uden fradrag  

 af skat eller afgift til staten. 
     Stk. 2.  Obligationer i henhold til denne lov er  

 forældede, såfremt de ikke er indløst senest den 22. september 1998. 



     § 4.  De præmieobligationer, som måtte blive indløst  

 efter bestemmelserne i § 3, kan af finansministeren straks eller senere  

 afhændes til dagskurs. 



     § 5.  De i lov nr. 145 af 13. april 1938 om  

 mortifikation af værdipapirer indeholdte regler finder ikke anvendelse på de  

 i nærværende lov omhandlede præmieobligationer. 



     § 6.  Den i § 49 i lov nr. 146 af 13. april 1938 om  

 gældsbreve indeholdte bestemmelse om retten til at kræve fordringen betalt,  

 uanset at fordringsdokumentet er gået tabt, finder ikke anvendelse på de i  

 nærværende lov omhandlede præmieobligationer og de derpå faldne præmier. 
     Stk. 2.  Præmier, som ikke er krævet udbetalt inden 3 år  

 fra forfaldsdagen, tilfalder statskassen. 



     § 7.  Retten til en på en af lånets obligationer  

 fremtidig faldende præmie eller andel i en sådan må ikke i erhvervsmæssigt  

 øjemed gøres til genstand for særskilt køb, belåning eller lignende  

 disposition. 
     Stk. 2.  Overtrædelse af denne bestemmelse straffes med  

 bøde. 



     § 8.  Af de præmier, der tilfalder obligationsejerne,  

 skal der svares en afgift på 15 pct., beregnet af den del af præmiebeløbet,  

 der overstiger 200 kr. Afgiften, der fradrages ved udbetaling af præmierne,  

 tilfalder statskassen. 
     Stk. 2.  Præmierne er fritaget for indkomstskat til stat  

 og kommune. 



     § 9.  Finansministeren bemyndiges til at fastsætte de  

 nærmere regler for denne lovs gennemførelse og administration samt til at  

 afholde de dermed forbundne udgifter. 



 Givet på Christiansborg slot, den 18.  

 december 1974.  


Under Vor Kongelige Hånd og Segl. 


MARGRETHE R. 

    / Anders Andersen. 

Officielle noter
Ingen 
