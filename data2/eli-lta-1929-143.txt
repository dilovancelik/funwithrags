
Lov om Ordning af Afløbsforholdene ved Nissum  

 Fjord m.m. (* 1) 

 Vi Christian den Tiende, af Guds Naade Konge til  

 Danmark og Island, de Venders og Goters, Hertug til Slesvig, Holsten,  

 Stormarn, Ditmarsken, Lauenborg og Oldenborg,  Gøre vitterligt :  

 Rigsdagen har vedtaget og Vi ved Vort Samtykke stadfæstet følgende Lov: 



 § 1  
Ministeren for offentlige Arbejder bemyndiges til at lade foretage  

 nedennævnte Foranstaltninger til Ordning af Afløbsforholdene ved Nissum  

 Fjord, nemlig: 

 1. Retablering af Thorsminde-Slusen som en regulerbar  

 Frisluse med samtidig Udvidelse af Slusens Vandslug og med Indretning af et  

 mindre Slusekammer til Gennemslusning af den nedenfor ommeldte flydende  

 Sandpumper samt søgaaende Fiskerbaade. 
 2. Aabning af Udløbet fra Slusen til Havet og Sikring  

 af dette Udløb ved tvende mindre Ledeværker. 
 3. Anskaffelse af en flydende Sandpumper til Brug ved  

 Udløbets Vedligeholdelse. 


 § 2  
Af Udgifterne ved de i § 1 omhandlede Foranstaltninger, hvilke Udgifter i  

 alt er anslaaet til 750.000 Kr., udreder Statskassen de to Trediedele, medens  

 Resten udredes af de i Henhold til det gældende Regulativ for  

 Thorsmindestrømmen interesserede Lodsejere. 
De Beløb, som Lodsejerne skal betale, udredes forskudsvis af  

 Amtsrepartitionsfonden for Ringkøbing Amt, som derefter opkræver en aarlig  

 Ydelse til Forrentning og Amortisation hos de paagældende Lodsejere. 
Saafremt 15 pCt. af de ovennævnte Lodsejere, som tillige ejer mindst 15  

 pCt. af det bidragspligtig Areal, inden 6 Uger fra Ikrafttrædelsesdagen for  

 nærværende Lov overfor Ministeriet forlanger Afstemning om, hvorvidt de i § 1  

 ommeldte Arbejder skal udføres eller ej, vil disse Arbejder ikke blive bragt  

 til Udførelse, før 60 pCt. af de paagældende Lodsejere, repræsenterende  

 mindst 60 pCt. af det interesserede Areal, overfor Ministeriet ansøger derom  

 og erklærer sig villige til for deres Vedkommende at udrede den  

 ovenomhandlede Trediepart af Udgifterne. 



 § 3  
Staten har Ejendomsret og fornøden Adgangsret til alle Fjordens  

 Vandarealer og derpaa opstaaende Opgrøde eller Rørskær, beliggende under en  

 skønsmæssigt reguleret Linie i Koten 0 (bestemt i Forhold til Dansk Normal  

 Nul). 
Undtaget fra Statens Ejendomsret ifølge foranstaaende er Vandarealer, for  

 hvis Vedkommende det inden 1 Aar fra Lovens Ikrafttrædelsesdag dokumenteres  

 overfor Ministeriet, at de efter en allerede nu eksisterende lovlig  

 Ejendomsret tilhører private eller andre. 



 § 4  
I hvilket Forhold de paagældende Ejendomme skal deltage i Udredelsen af  

 Lodsejernes Bidrag, bestemmes endeligt af en Kommission paa 5 Medlemmer, som  

 i dette Øjemed nedsættes af Ministeriet for offentlige Arbejder, og som ved  

 sine Forhandlinger har at følge de i Lov af 30. December 1858 for  

 Landvæsenskommissioner fastsatte Regler. 
Samme Kommission afgør endvidere endeligt, hvorvidt enkelte Ejendomme maa  

 antages paa Grund af Anlægene at lide varig Skade, og i saa Fald, hvilken  

 Erstatning der i den Anledning vil være at yde Ejerne. 
Erstatningen udredes af Statskassen og de i Anlægene interesserede  

 Lodsejere paa samme maade og i samme Forhold som Anlægsudgiften. 



 § 5  
Saafremt det maatte blive nødvendigt at foretage tvungen Erhvervelse af  

 Grunde, bestaaende Værker eller Bygninger og Materialer m.v., sker denne i  

 Overensstemmelse med Reglerne i Forordningen af 5. Marts 1845. 



 § 6  
Den fremtidige Vedligeholdelse af Udløbet og Tilløbskanalerne til Slusen  

 inde i Fjorden samt Driften af selve Sluseanlæget overtages af  

 Vandbygningsvæsenet. Af Vedligeholdelsesudgifterne refunderer Ringkøbing  

 Amtsraad og de Kommuner, der nu yder Bidrag til det midlertidige Udløb,  

 Statskassen i alt 6.000 Kr. aarlig. 



 § 7  
Til som raadgivende at bistaa Ministeriet og Vandbygningsvæsenet ved  

 Administrationen af Anlægene, herunder navnlig ved de Bestemmelser, der vil  

 være at træffe angaaende Slusens Brug med Hensyn til Regulering af  

 Vandstanden og Saltholdigheden i Fjorden, udnævnes af Ministeriet for  

 Offentlige Arbejder et Udvalg paa 5 Medlemmer, hvoraf 1 Medlem udpeges af  

 Ministeren for offentlige Arbejder, 1 Medlem af Landbrugsministeren, 1 Medlem  

 af Ringkøbing Amtsraad, 1 Medlem af de interesserede Lodsejere og 1 Medlem af  

 Fiskeriorganisationerne ved Fjorden. Formanden beskikkes af Ministeren for  

 offentlige Arbejder. 
For Udvalgets Virksomhed affatter Ministeriet for offentlige Arbejder et  

 Regulativ. 



 § 8  
Til Opførelse af Diger til Beskyttelse af Arealer ved Nissum Fjord kan der  

 paa Finansloven bevilges Tilskud paa indtil 1/3 af de Udgifter, der er  

 forbundet med Opførelsen af Digerne i Overensstemmelse med Forskrifterne i  

 Lov nr. 53 af 10. April 1874, for saa vidt behørig oplyst Andragende derom  

 fremsættes for Ministeriet for offentlige Arbejder inden 5 Aar efter  

 Fuldførelsen af de i § 1 nævnte Foranstaltninger. 



 § 9  
Bestemmelsen i Lov nr. 71 af 29. Marts 1924 om Ordning af Afløbsforholdene  

 ved Ringkøbing Fjord m.m., § 2, stk. 2, hvorefter Afløb for Staby Sogns  

 Vedkommende vil kunne tilvejebringes til Nissum Fjord, ophæves. 
Hvorefter alle vedkommende sig have at rette. 


 Givet paa Christiansborg, den 17. Juni  

 1929.  
Under Vor Kongelige Haand og Segl. 
 Christian R. 
(L. S.) 
/J. Friis-Skotte. 

Officielle noter
(* 1) Udfærdiget gennem Ministeriet for offentlige Arbejder. Se  

 Rigsdagstidenden for 1928 - 29: Afdeling I: Folket. Tid: Sp 3824,  

 4092; Till. A. Sp. 4307; Till. B. Sp. 2081; Afdeling II:  Folket. Tid.  

 Sp. 5538, 5617, 5626, 5668; Landst. Tid. Sp. 1346, 1355, 1405; Till. A. Sp.  

 6525; Till. C. Sp. 1171, 1529. 
