
Lov om CO2-fangstaktiviteter i forsyningssektoren
VI FREDERIK DEN TIENDE, af Guds Nåde Danmarks Konge, gør vitterligt:
Folketinget har vedtaget og Vi ved Vort samtykke stadfæstet følgende lov:



Kapitel 1

Anvendelsesområde og definitioner



§ 1. Denne lov finder anvendelse på CO2-fangstaktiviteter, som gennemføres på

1) kollektive varmeforsyningsanlæg, som anvender forbrændingsprocesser til varmeproduktionen omfattet af lov om varmeforsyning, og

2) elproduktionsanlæg, som anvender forbrændingsprocesser til produktionen, og som er omfattet af lov om elforsyning.



§ 2. I denne lov forstås ved:

1) CO2-fangst: Opsamling af CO2 direkte fra forbrændingsprocesser, herunder aktiviteter på anlæg til opsamling, oprensning og komprimering af CO2.

2) CO2-fangstaktivitet: Alle dele af processen knyttet til gennemførelse af CO2-fangst, herunder etablering, drift, vedligeholdelse, udskiftning og afvikling af fangstanlæg og rørledningsanlæg til transport af CO2 og midlertidig CO2-lagring, indkøb hos tredjemand af CO2-fangst, transport og lagring af den indfangede CO2, og finansiering af CO2-fangst gennem eksempelvis salg af klimakreditter, røggas indeholdende CO2 og CO2 til anvendelse samt kontraktuelle forpligtelser forbundet hermed.

3) CO2-fangstvirksomhed: Et kommunalt selskab eller en privat virksomhed, som varetager CO2-fangstaktiviteter i et selskab eller en virksomhed, som er adskilt fra en el- eller varmeproduktionsvirksomhed eller er en del af en el- eller varmeproduktionsvirksomhed, jf. § 3, stk. 1, 2. pkt., og § 4.

4) Midlertidig CO2-lagring: Lagring af CO2 i et lager placeret nær et CO2-fangstanlæg til brug for midlertidig lagring af indfanget CO2 fra det pågældende CO2-fangstanlæg med henblik på videre transport til udnyttelse eller permanent lagring.

5) Rørledningsanlæg: Rørledningsinfrastruktur med nær tilknytning til et CO2-fangstanlæg til brug for videre transport af den indfangede CO2, herunder alle hjælpeanlæg, der funktionelt er forbundet til transportsystemet.



Kapitel 2

Organisering af CO2-fangstaktiviteter



§ 3. En kommune kan alene eller sammen med andre kommuner eller private virksomheder deltage i CO2-fangstaktiviteter knyttet til et el- eller varmeproduktionsanlæg, som kommunen eller kommunerne ejer helt eller delvis, jf. dog stk. 2. Kommunens deltagelse i CO2-fangstaktiviteter skal ske på kommercielle vilkår som kapitalejer i et kapitalselskab, der kan være adskilt fra en el- eller varmeproduktionsvirksomhed eller være en del af en el- eller varmeproduktionsvirksomhed.

Stk. 2. Klima-, energi- og forsyningsministeren kan fastsætte regler om, at kommuner uanset stk. 1 kan deltage i visse CO2-fangstaktiviteter, når disse kan medvirke til at finansiere CO2-fangsten, herunder salg af klimakreditter, CO2 til anvendelse og røggas indeholdende CO2, og regler om, at salget skal ske på kommercelle vilkår.

Stk. 3. Klima-, energi- og forsyningsministeren kan fastsætte regler om, at en kommune, som deltager i CO2-fangstaktiviteter efter stk. 1 og 2, kan deltage i anden virksomhed, som har nær tilknytning hertil, herunder om de aktiviteter, der kan udøves. Klima-, energi- og forsyningsministeren kan endvidere fastsætte regler om, at den tilknyttede virksomhed skal udøves på kommercielle vilkår i et særskilt selskab med begrænset ansvar, regler om regnskabsmæssige og forretningsmæssige forhold og regler om tilsyn. Endelig kan klima-, energi- og forsyningsministeren fastsætte regler om en omsætningsgrænse, når den tilknyttede aktivitet varetages af samme selskab, som varetager de øvrige CO2-fangstaktiviteter.



§ 4. Private virksomheder, som deltager i CO2-fangstaktiviteter, kan varetage disse aktiviteter i samme virksomhed som en el- eller varmeproduktionsvirksomhed.



§ 5. Varetages CO2-fangstaktiviteter i samme selskab eller virksomhed som en el- eller varmeproduktionsvirksomhed, skal CO2-fangstvirksomheden være selskabsmæssigt adskilt fra virksomheder, som driver et anlæg til fremføring af opvarmet vand eller damp omfattet af lov om varmeforsyning.

Stk. 2. CO2-fangstaktiviteter må ikke udøves i et vandselskab omfattet af vandsektorlovens § 2, stk. 1 eller 5, eller et selskab, som er helt eller delvis og direkte eller indirekte ejet af et vandselskab omfattet af vandsektorlovens § 2, stk. 1 eller 5.



Kapitel 3

Finansiering af CO2-fangstaktiviteter



§ 6. Modtager en virksomhed statslig støtte til CO2-fangstaktiviteter på et el- eller varmeproduktionsanlæg, hvorfra der leveres opvarmet vand og damp, skal den virksomhed, der ejer el- eller varmeproduktionsanlægget, lægge en værdi på priserne for levering af opvarmet vand og damp i medfør af lov om varmeforsyning. Værdien skal svare til de nødvendige udgifter til erhvervelse af CO2-kvoter og til betaling af afgifter, som virksomheden eller dennes varmeaftagere ville kunne indregne i prisen, hvis der ved varmeproduktionen ikke var foretaget CO2-fangst. Værdien skal indgå i beregningen af støttebeløbet.

Stk. 2. Klima-, energi- og forsyningsministeren fastsætter nærmere regler om værdifastsættelsen af CO2-kvoterne efter stk. 1.



§ 7. Har en virksomhed, der ejer et el- eller varmeproduktionsanlæg, fået meddelelse om tildeling af et større antal gratis CO2-kvoter, jf. lov om CO2-kvoter, end det, som virksomheden har haft behov for til dækning af CO2-udledningen fra varmeproduktionen, og skyldes de overskydende CO2-kvoter CO2-fangst, kan virksomheden overføre de overskydende CO2-kvoter eller værdien heraf til CO2-fangstvirksomheden efter stk. 3.

Stk. 2. Skyldes de overskydende CO2-kvoter efter stk. 1 CO2-fangstaktiviteter, hvortil der er tildelt statslig støtte, skal den virksomhed, der ejer el- eller varmeproduktionsanlægget, overføre de overskydende gratis CO2-kvoter til den virksomhed, der tildeles statslig støtte til CO2-fangstaktiviteter efter stk. 3.

Stk. 3. Klima-, energi- og forsyningsministeren fastsætter nærmere regler om de overskydende CO2-kvoter, jf. stk. 1 og 2, herunder om fremgangsmåden for overførsel af CO2-kvoterne.



§ 8. En kommune, som deltager i CO2-fangstaktiviteter efter § 3, stk. 1 og 2, kan i overensstemmelse med EU’s statsstøtteregler stille garanti for lånoptagelse til finansiering af etablerings- og anlægsinvesteringer og driftsaktiviteter i forbindelse med CO2-fangstaktiviteter i en CO2-fangstvirksomhed, som kommunen helt eller delvis ejer, eller til finansiering af indkøb af CO2-fangst foretaget på et el- eller varmeproduktionsanlæg, som kommunen helt eller delvis ejer, jf. dog stk. 2.

Stk. 2. En kommune kan højst stille garanti efter stk. 1 for den del af CO2-fangstvirksomheden, som kommunen ejer eller efter garantistillelsen vil komme til at eje.

Stk. 3. Beslutning om en kommunes eller en kommunal virksomheds garantistillelse i forbindelse med CO2-fangstaktiviteter skal træffes af kommunalbestyrelsen på et møde.



§ 9. En kommune kan i forbindelse med kontraktindgåelse med staten om tildeling af støtte efter lov om fremme af effektiv energianvendelse og drivhusgasreduktion, og når det er en forudsætning for kontraktindgåelsen, forpligte sig økonomisk i forbindelse med

1) gennemførelse af de CO2-fangstaktiviteter, kommunen deltager i, og

2) gennemførelse af transport, anvendelse og lagring af den opsamlede CO2, der varetages af en tredjepart.

Stk. 2. En kommune, som deltager i CO2-fangstaktiviteter efter § 3, stk. 1 og 2, kan i forbindelse med kontraktindgåelser knyttet til disse CO2-fangstaktiviteter med en på forhånd fastsat afgrænsning forpligte sig økonomisk i forbindelse med forhold, der udspringer af kontrakterne.

Stk. 3. Beslutning om en kommunes eller en kommunal virksomheds økonomiske forpligtelse i forbindelse med kontraktindgåelse skal træffes af kommunalbestyrelsen på et møde.



§ 10. En kommune, som deltager i CO2-fangstaktiviteter efter § 3, stk. 1 og 2, kan indskyde kapital til finansiering af etablerings- og anlægsinvesteringer og driftsaktiviteter i forbindelse med CO2-fangstaktiviteter i en CO2-fangstvirksomhed, som kommunen helt eller delvis ejer, eller til finansiering af indkøb af CO2-fangst foretaget på et el- eller varmeproduktionsanlæg, som kommunen helt eller delvis ejer, jf. dog stk. 2.

Stk. 2. Et kommunalt kapitalindskud efter stk. 1 skal på indskudstidspunktet som minimum modsvares af en tilsvarende kommunal ejerandel af CO2-fangstvirksomheden.

Stk. 3. Beslutning om en kommunes eller en kommunal virksomheds kapitalindskud i forbindelse med CO2-fangstaktiviteter skal træffes af kommunalbestyrelsen på et møde.



§ 11. Varetages CO2-fangstaktiviteter i samme selskab eller virksomhed som en varmeproduktionsvirksomhed, skal CO2-fangstvirksomheden sikre, at der er regnskabsmæssig adskillelse mellem CO2-fangstaktiviteterne og varmeproduktionsvirksomheden omfattet af lov om varmeforsyning, som hvis de pågældende aktiviteter blev udført af særskilte virksomheder. Det samme gælder for en varmeproduktionsvirksomhed, som indkøber CO2-fangst hos en anden CO2-fangstvirksomhed.

Stk. 2. Forsyningstilsynet kan fastsætte nærmere regler om krav til dokumentation og krav om revisorerklæring i forbindelse med regnskaber for CO2-fangstaktiviteter efter stk. 1, forudsat at disse krav er nødvendige for tilsynet.



Kapitel 4

Kommunal modregning m.v.



§ 12. Kommuner registrerer modtagne uddelinger fra og vederlag ved afståelse af ejerandele i virksomheder, der er omfattet af § 1, eller virksomheder, der direkte eller indirekte ejer andele i sådanne virksomheder.

Stk. 2. Selskabsmæssige omstruktureringer er ikke omfattet af stk. 1, når de ejere, der direkte eller indirekte har ejerandele i de virksomheder, som berøres af den selskabsmæssige omstrukturering, ikke opnår andet vederlag i forbindelse hermed end direkte eller indirekte ejerandele i samme indbyrdes forhold i den virksomhed eller de virksomheder, der består efter den selskabsmæssige omstrukturering. Dette er dog betinget af, at virksomheden eller virksomhederne er omfattet af stk. 1.

Stk. 3. Registrering efter stk. 1 skal omfatte den dato, hvor uddelingen eller vederlaget er til rådighed for kommunen (rådighedsdatoen), og beløbets størrelse.

Stk. 4. Ved afståelse af ejerandele omfattet af stk. 1 til en fond eller anden selvejende institution anses afståelsestidspunktet for rådighedsdatoen efter stk. 3, og der skal efter stk. 1 registreres et vederlag, som mindst svarer til markedsværdien af de pågældende ejerandele.

Stk. 5. Kommuner indberetter senest den 1. februar hvert år til Forsyningstilsynet de registreringer, som kommunen har foretaget efter stk. 1, 3 og 4 i det foregående kalenderår, eller afgiver erklæring om, at der ikke er foretaget sådanne registreringer.

Stk. 6. Indberetning efter stk. 5 skal angive det samlede beløb, der er blevet til rådighed i det foregående kalenderår (rådighedsbeløbet), og skal ledsages af dokumentation for størrelsen af de registrerede uddelinger og vederlag og for de registrerede rådighedsdatoer. Endvidere skal indberetningen angive en beregnet forrentning af rådighedsbeløbet fra de enkelte rådighedsdatoer og frem til den 1. november i indberetningsåret, hvor der efter stk. 9, 2. pkt., sker reduktion i kommunens statstilskud efter lov om kommunal udligning og generelle tilskud til kommuner. Rentesatsen fastsættes til Nationalbankens diskonto den 1. januar i indberetningsåret. Finder Forsyningstilsynet, at den ledsagende dokumentation er utilstrækkelig, kan tilsynet forlange yderligere dokumentation.

Stk. 7. Kommuner kan ved indberetning efter stk. 5 af vederlag ved afståelse af ejerandele i virksomheder omfattet af stk. 1 fratrække beløb, som i medfør af § 13, stk. 1 eller 6, har ført eller samtidig fører til reduktion i kommunernes statstilskud i medfør af stk. 9, 2. pkt. Kommuner kan endvidere ved indberetning efter stk. 5 fratrække

1) et nettoprovenu og en indskudskapital, som Forsyningstilsynet har godkendt eller fastsat i medfør af § 35, stk. 5, jf. stk. 1 eller stk. 9, 2. pkt., i lov om gasforsyning, og som for nettoprovenuets vedkommende har ført eller samtidig fører til reduktion af kommunens statstilskud i medfør af § 35, stk. 6-8, i lov om gasforsyning, og

2) beløb, som i medfør af § 2, stk. 3, eller § 7 i lov om kommuners afståelse af vandselskaber har ført eller samtidig fører til reduktion af kommunens statstilskud i medfør af § 6 i lov om kommuners afståelse af vandselskaber.

Stk. 8. Forsyningstilsynet træffer afgørelse om, hvorvidt de indberettede rådighedsbeløb, rådighedsdatoer, den beregnede forrentning og eventuelle fradrag efter stk. 7 kan godkendes. Kan Forsyningstilsynet ikke godkende disse, fastsætter tilsynet rådighedsbeløb, rådighedsdatoer, beregnet forrentning og størrelsen af eventuelle fradrag.

Stk. 9. Forsyningstilsynet giver senest den 1. maj hvert år Indenrigs- og Sundhedsministeriet meddelelse om de efter stk. 8 godkendte rådighedsbeløb inklusive beregnet forrentning og med eventuelle fradrag. Indenrigs- og Sundhedsministeriet reducerer herefter kommunens statstilskud efter lov om kommunal udligning og generelle tilskud til kommuner. Overstiger beløbet efter 2. pkt. det modregnede beløb i det første modregningsår, beregner Indenrigs- og Sundhedsministeriet en forrentning af restbeløbet fra den 1. november i indberetningsåret til den 1. juli i året efter indberetningsåret. Rentesatsen fastsættes til Nationalbankens diskonto den 1. januar i indberetningsåret.



§ 13. Kommuner må ikke uden tilladelse fra klima-, energi- og forsyningsministeren bevare ejerandele i virksomheder omfattet af § 12, stk. 1, når der i de pågældende virksomheder eller i virksomheder, som de direkte eller indirekte ejer andele i, påbegyndes væsentlige nye aktiviteter. Klima-, energi- og forsyningsministeren kan stille vilkår for meddelelse af tilladelse, herunder om afståelse af ejerandele eller aktiviteter i en eller flere af de pågældende virksomheder eller om, at midler anvendt til sådanne nye aktiviteter skal betragtes som uddelinger efter § 12, stk. 1. Afståelse efter 2. pkt. skal, medmindre særlige hensyn tilsiger andet, ske snarest. Opnås tilladelse ikke, skal kommunen snarest afhænde samtlige ejerandele i de pågældende virksomheder.

Stk. 2. Bestemmelsen i stk. 1 finder ikke anvendelse, når der påbegyndes nye aktiviteter omfattet af denne lov, lov om elforsyning, lov om varmeforsyning, lov om fjernkøling eller lov om gasforsyning eller nye aktiviteter omfattet af vandsektorlovens § 2, stk. 1 eller 5, eller affaldshåndtering i medfør af lov om miljøbeskyttelse.

Stk. 3. I virksomheder omfattet af stk. 1 må der ikke anvendes midler, som stammer fra aktiviteter omfattet af denne lov, lov om elforsyning, lov om varmeforsyning, lov om fjernkøling eller lov om gasforsyning, til aktiviteter omfattet af vandsektorlovens § 2, stk. 1 eller 5, eller affaldshåndtering i medfør af lov om miljøbeskyttelse.

Stk. 4. Aktiviteter omfattet af vandsektorlovens § 2, stk. 1 eller 5, eller affaldshåndtering i medfør af lov om miljøbeskyttelse, som udøves i virksomheder omfattet af stk. 1, skal være selskabsmæssigt adskilt fra aktiviteter omfattet af denne lov.

Stk. 5. Bestemmelsen i stk. 4 og § 3, stk. 1, i lov om fjernkøling er ikke til hinder for, at servicefunktioner for aktiviteter omfattet af stk. 2 varetages i et selvstændigt selskab.

Stk. 6. Kommuner godtgør senest den 1. februar hvert år over for Forsyningstilsynet ved erklæring afgivet i overensstemmelse med reglerne udstedt i medfør af § 14, at der ikke i det foregående kalenderår er anvendt midler i strid med stk. 3. Finder Forsyningstilsynet, at en kommune har anvendt midler i strid med stk. 3, betragtes de pågældende midler som uddelinger efter § 12, stk. 1. Forsyningstilsynet fastsætter rådighedsdatoen, beløbets størrelse og en beregnet forrentning i medfør af § 12, stk. 6. Kan en kommune ikke afgive erklæring i overensstemmelse med reglerne udstedt i medfør af § 14, giver Forsyningstilsynet klima-, energi- og forsyningsministeren meddelelse herom. Klima-, energi- og forsyningsministeren træffer herefter afgørelse om hel eller delvis afståelse af aktiviteter eller ejerandele i virksomheder omfattet af stk. 1.

Stk. 7. Klima-, energi- og forsyningsministeren kan fastsætte regler om, at andre aktiviteter skal være omfattet af stk. 2-6.



§ 14. Klima-, energi- og forsyningsministeren fastsætter regler om indberetning efter § 12, stk. 6, og om dokumentation og regnskabsføring for forhold omfattet af § 12, stk. 2 og 5, og § 13, stk. 3-6, herunder om, at der skal indhentes erklæringer fra kommunens revisor eller en statsautoriseret revisor.

Stk. 2. Klima-, energi- og forsyningsministeren kan endvidere fastsætte regler om påbegyndelse af væsentlige nye aktiviteter som nævnt i § 13, stk. 1, herunder om, at der skal indhentes erklæringer fra kommunens revisor eller en statsautoriseret revisor.



Kapitel 5

Rør og midlertidige lagre



§ 15. En kommune, som deltager i CO2-fangstaktiviteter efter § 3, stk. 1 og 2, kan ansøge klima-, energi- og forsyningsministeren om tilladelse til etablering og drift af rørledningsanlæg efter lov om rørført transport af CO2.

Stk. 2. En kommune, som deltager i CO2-fangstaktiviteter efter § 3, stk. 1 og 2, kan etablere og drive installationer til midlertidig lagring af CO2, når disse ligger i tilknytning til kommunens rørledninger.



Kapitel 6

EU-regler m.v.



§ 16. Klima-, energi- og forsyningsministeren kan fastsætte regler med henblik på at gennemføre eller supplere internationale konventioner og EU-regler om forhold, der er omfattet af denne lov.



Kapitel 7

Tilsyn, klage og straf



§ 17. Forsyningstilsynet fører tilsyn med overholdelsen af § 6, stk. 1, 1. pkt., § 7, stk. 1 og 2, § 11, stk. 1, og §§ 12 og 13 og regler udstedt i medfør af § 6, stk. 2, § 7, stk. 3, § 11, stk. 2, og § 14.

Stk. 2. Klima-, energi- og forsyningsministeren fører tilsyn med overholdelsen af § 5, stk. 1, for så vidt angår privatejede CO2-fangstvirksomheder.



§ 18. Forsyningstilsynet og klima-, energi- og forsyningsministeren kan indhente oplysninger hos en virksomhed omfattet af loven, som er nødvendige til varetagelsen af henholdsvis tilsynets og ministerens opgaver efter denne lov eller efter regler udstedt i medfør af loven, herunder dokumentation vedrørende overskydende gratis tildelte CO2-kvoter, jf. § 7. 1. pkt. finder, for så vidt angår Forsyningstilsynet, tilsvarende anvendelse på en virksomhed, der er koncernforbundet med en virksomhed omfattet af loven, når der har fundet en eller flere transaktioner sted mellem de nævnte virksomheder.

Stk. 2. Forsyningstilsynet og klima-, energi- og forsyningsministeren kan pålægge en virksomhed omfattet af stk. 1 inden for en bestemt frist og i en bestemt form at tilvejebringe de oplysninger, som er nødvendige til varetagelsen af henholdsvis tilsynets og ministerens opgaver efter denne lov eller efter regler udstedt i medfør af loven.



§ 19. Forsyningstilsynet kan til enhver tid uden retskendelse mod behørig legitimation til brug for tilsynet efter § 17, stk. 1, få adgang til lokaler, der benyttes af en virksomhed omfattet af tilsynet i § 17, stk. 1, og på stedet gøre sig bekendt med og tage kopi af enhver oplysning, herunder virksomhedens regnskaber, øvrige regnskabsmaterialer, forretningsbøger og andre forretningspapirer, uanset om disse oplysninger opbevares elektronisk. 1. pkt. finder tilsvarende anvendelse på en virksomhed, der er koncernforbundet med en virksomhed omfattet af loven, når der har fundet en eller flere transaktioner sted mellem de nævnte virksomheder.

Stk. 2. Politiet yder om nødvendigt bistand ved udøvelsen af beføjelserne efter stk. 1.



§ 20. Konstaterer Forsyningstilsynet i sit tilsyn efter § 17, stk. 1, at en virksomhed eller en kommune ikke overholder kravene i § 6, stk. 1, 1. pkt., § 7, stk. 1 eller 2, § 11, stk. 1, eller §§ 12 og 13 eller regler udstedt i medfør af § 6, stk. 2, § 7, stk. 3, § 11, stk. 2, eller § 14, kan Forsyningstilsynet påbyde virksomheden eller kommunen at overholde det pågældende krav inden for en fastsat frist og, når det er relevant, pålægge krav om tilbagebetaling. Forsyningstilsynet kan endvidere ved manglende overholdelse af § 11, stk. 1, eller regler udstedt i medfør af § 11, stk. 2, træffe afgørelse om en anden fordeling af indtægter og omkostninger mellem CO2-fangstregnskabet og varmeproduktionsregnskabet.

Stk. 2. Klima-, energi- og forsyningsministeren kan ved sit tilsyn efter § 17, stk. 2, ved manglende overholdelse af § 5, stk. 1, påbyde virksomheden at overholde § 5, stk. 1, inden en fastsat frist.



§ 21. Klima-, energi- og forsyningsministeren kan fastsætte regler om, at kommunikation om forhold, som er omfattet af denne lov, af bestemmelser udstedt i medfør af loven eller af EU-retsakter om forhold omfattet af loven, skal ske digitalt. Ministeren kan herunder udstede regler om anvendelse af et bestemt digitalt system og om fritagelse for obligatorisk anvendelse for visse virksomheder.



§ 22. Omkostninger forbundet med Forsyningstilsynets drift og opgavevaretagelse efter § 17, stk. 1, betales af de virksomheder, som Forsyningstilsynet fører eller kan føre tilsyn med efter denne lov eller regler udstedt i medfør af loven.

Stk. 2. Forsyningstilsynet fastsætter regler om betaling og opkrævning af beløb til dækning af omkostninger efter stk. 1. Afgørelser truffet i medfør af regler udstedt i medfør af 1. pkt. kan ikke påklages til anden administrativ myndighed.



§ 23. Forsyningstilsynet orienterer klima-, energi- og forsyningsministeren om forhold, som ifølge Forsyningstilsynet kan have betydning for ministerens varetagelse af opgaver efter denne lov.



§ 24. Klima-, energi- og forsyningsministerens eller Forsyningstilsynets afgørelser efter denne lov eller efter regler udstedt i medfør heraf kan påklages til Energiklagenævnet.

Stk. 2. Klima-, energi- og forsyningsministerens eller Forsyningstilsynets afgørelser kan ikke indbringes for anden administrativ myndighed end Energiklagenævnet.

Stk. 3. Klage efter stk. 1 skal være indgivet skriftligt, inden 4 uger efter at afgørelsen er meddelt. Udløber klagefristen på en lørdag, søndag eller helligdag, forlænges klagefristen til den følgende hverdag.

Stk. 4. Energiklagenævnet kan hos virksomheder omfattet af loven indhente oplysninger, som er nødvendige for varetagelsen af nævnets opgaver efter denne lov eller efter regler udstedt i medfør af loven.



§ 25. Energiklagenævnets formand kan efter nærmere aftale med nævnet træffe afgørelse på nævnets vegne i sager, der behandles efter denne lov eller regler udstedt i medfør af loven.

Stk. 2. Erhvervsministeren kan fastsætte regler om Energiklagenævnets sammensætning ved nævnets behandling af afgørelser efter denne lov eller efter regler udstedt i medfør af loven.



§ 26. Søgsmål til prøvelse af afgørelser efter loven eller de regler, der fastsættes i medfør af loven, skal være anlagt, inden 6 måneder efter at afgørelsen eller beslutningen er meddelt. Er afgørelsen eller beslutningen offentliggjort, regnes søgsmålsfristen dog fra offentliggørelsen.

Stk. 2. Afgørelser, der kan prøves af Energiklagenævnet, kan ikke indbringes for domstolene, før Energiklagenævnets afgørelse foreligger.



§ 27. Medmindre højere straf er forskyldt efter anden lovgivning, straffes med bøde den, der

1) undlader at foretage registrering efter § 12, stk. 1,

2) undlader at foretage indberetning efter § 12, stk. 5,

3) undlader at afhænde ejerandele efter § 13, stk. 1, 3. pkt.,

4) anvender midler i strid med § 13, stk. 3,

5) undlader at afgive erklæring efter § 13, stk. 6, 1. pkt.,

6) undlader at efterkomme en afgørelse efter § 13, stk. 6, 5. pkt., § 18, stk. 2, eller § 20, stk. 1 eller 2,

7) undlader at afgive eller tilvejebringe oplysninger efter anmodning efter § 18, stk. 1, eller § 24, stk. 4, eller

8) i forbindelse med tilsyn efter § 17, stk. 1 eller 2, meddeler Forsyningstilsynet, Energiklagenævnet eller klima-, energi- og forsyningsministeren urigtige eller vildledende oplysninger.

Stk. 2. I forskrifter, der udstedes i medfør af loven, kan der fastsættes straf af bøde for overtrædelse af bestemmelser i forskrifterne.

Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.



Kapitel 8

Ikrafttræden



§ 28. Loven træder i kraft den 1. januar 2025.



Kapitel 9

Ændringer i anden lovgivning

§ 29. I lov om varmeforsyning, jf. lovbekendtgørelse nr. 124 af 2. februar 2024, som ændret ved § 4 i lov nr. 673 af 11. juni 2024, foretages følgende ændringer:

1. I § 2 b, stk. 3, ændres »jf. dog stk. 4-6« til: »jf. dog stk. 4-7«.

2. I § 2 b indsættes som stk. 4:

»Stk. 4. En kommune kan uanset stk. 3 deltage i CO2-fangstaktivteter i medfør af lov om CO2-fangstaktiviteter i forsyningssektoren i samme selskab som affaldsforbrændingsanlæg omfattet af § 2, stk. 1, nr. 3.«
Stk. 4-6 bliver herefter stk. 5-7.

3. I § 2 b, stk. 6, som bliver stk. 7, ændres »stk. 4« til: »stk. 5«.

4. I § 20, stk. 8, ændres »kvoter efter lov om CO2-kvoter« til: »CO2-kvoter, som klima-, energi- og forsyningsministeren efter lov om CO2-kvoter har givet meddelelse om,«.

5. § 20, stk. 9, affattes således:

»Stk. 9. Har klima-, energi- og forsyningsministeren i medfør af lov om CO2-kvoter givet meddelelse om tildeling af et større antal gratis CO2-kvoter end det, der har været behov for til dækning af CO2-udledningen fra varmeproduktionen, skal værdien af de overskydende CO2-kvoter modregnes i priserne på ydelser omfattet af stk. 1, medmindre de overskydende CO2-kvoter er opstået som følge af CO2-fangstaktiviteter efter lov om CO2-fangst i forsyningssektoren og er overført til en CO2-fangstvirksomhed.«

6. § 20, stk. 11, affattes således:

»Stk. 11. Klima-, energi- og forsyningsministeren kan fastsætte nærmere regler om de gratis tildelte CO2-kvoter, som er nævnt i stk. 8, og om de overskydende gratis tildelte CO2-kvoter efter stk. 9, som ikke er overført til en CO2-fangstvirksomhed, jf. lov om CO2-fangstaktiviteter i forsyningssektoren, og regler om administration af ordningerne. Ministeren kan herunder fastsætte bestemmelse om værdifastsættelse af de i 1. pkt. nævnte CO2-kvoter, om tildeling og forbrug af CO2-kvoter til varmeproduktion, om tidspunkt og fremgangsmåde vedrørende overførsel af CO2-kvoter i forholdet mellem varmeproduktionsenheder og varmeaftagere ved underskud eller overskud af CO2-kvoter og om fordeling af CO2-kvoter mellem flere varmeaftagere.«

7. Efter § 20 indsættes:

»§ 20 a. Har der i forbindelse med varmeproduktion været foretaget CO2-fangst i medfør af lov om CO2-fangstaktiviteter i forsyningssektoren, kan kollektive varmeforsyningsanlæg omfattet af § 2, stk. 1, og kraft-varme-anlæg med en eleffekt på over 25 MW med henblik på finansiering af CO2-fangstaktiviteter lægge en værdi efter regler udstedt i medfør af stk. 3 på prisen for de i § 20, stk. 1, nævnte ydelser, der svarer til de nødvendige udgifter til erhvervelse af CO2-kvoter og betaling af afgifter, som anlægget eller dets varmeaftagere ville kunne indregne i prisen efter § 20, stk. 1, hvis der ved varmeproduktionen ikke var foretaget CO2-fangst og -lagring.

Stk. 2. En virksomhed, som driver et fremføringsanlæg omfattet af § 2, stk. 1, nr. 2, kan højst samlet lægge en værdi på prisen for de i § 20, stk. 1, nævnte ydelser, der svarer til den værdi, som det kollektive varmeforsyningsanlæg eller kraft-varme-anlægget med en eleffekt på over 25 MW har pålagt prisen efter stk. 1 eller efter regler i lov om CO2-fangstaktiviteter i forsyningssektoren.

Stk. 3. Klima-, energi- og forsyningsministeren fastsætter nærmere regler om værdifastsættelsen af CO2-kvoterne i stk. 1.«

8. I § 21, stk. 1, 1. pkt., indsættes efter »§§ 20«: », 20 a«, og i stk. 4, 1. pkt., indsættes efter »§§ 20,«: »20 a,«.

9. I § 23 m, stk. 2, 1. pkt., og stk. 3, indsættes efter »lov om fjernkøling«: », lov om CO2-fangstaktiviteter i forsyningssektoren«.

10. I § 23 m, stk. 4, 1. pkt., indsættes efter »lov om elforsyning«: », lov om CO2-fangstaktiviteter i forsyningssektoren«.

§ 30. I lov om elforsyning, jf. lovbekendtgørelse nr. 1248 af 24. oktober 2023, som ændret senest ved § 5 i lov nr. 673 af 11. juni 2024, foretages følgende ændringer:

1. I § 4 a, stk. 1, 1. pkt., ændres »stk. 9 og 10« til: »stk. 9-11«.

2. I § 4 a indsættes efter stk. 8 som nyt stykke:

»Stk. 9. En kommune kan uanset stk. 1, 1. pkt., deltage i CO2-fangstaktiviteter i medfør af lov om CO2-fangstaktiviteter i forsyningssektoren i samme selskab som affaldsforbrændingsanlæg omfattet af § 4 a, stk. 1.«
Stk. 9 og 10 bliver herefter stk. 10 og 11.

3. I § 4 a, stk. 10, der bliver stk. 11, ændres »stk. 9« til: »stk. 10«.

4. I § 37 a, stk. 2 og 3, indsættes efter »lov om fjernkøling«: », lov om CO2-fangstaktiviteter i forsyningssektoren«.

5. I § 37 a, stk. 4, 1. pkt., indsættes efter »lov om varmeforsyning«: », lov om CO2-fangstaktiviteter i forsyningssektoren«.

§ 31. I lov om fremme af effektiv energianvendelse og drivhusgasreduktion, jf. lovbekendtgørelse nr. 1036 af 12. september 2024, foretages følgende ændring:

1. § 7 b ophæves.

§ 32. I lov nr. 690 af 8. juni 2018 om Forsyningstilsynet, som ændret ved § 7 i lov nr. 923 af 18. maj 2021, § 2 i lov nr. 898 af 21. juni 2022, § 3 i lov nr. 1557 af 12. december 2023 og § 37 i lov nr. 612 af 11. juni 2024, foretages følgende ændringer:

1. I § 3, stk. 1, 1. pkt., indsættes efter »forsyningsområdet for«: »CO2-fangst,«.

2. I § 11, stk. 1, indsættes efter »energiforbruget«: », § 22 i lov om CO2-fangstaktiviteter i forsyningssektoren«.

§ 33. I lov om kommunal udligning og generelle tilskud til kommuner, jf. lovbekendtgørelse nr. 63 af 19. januar 2021, som ændret ved § 8 i lov nr. 923 af 18. maj 2021 og § 30 i lov nr. 679 af 6. juni 2023, foretages følgende ændring:

1. I § 15, stk. 1, 1. pkt., indsættes efter »lov om elforsyning«: », § 12, stk. 9, i lov om CO2-fangstaktiviteter i forsyningssektoren«.

§ 34. I vandsektorloven, jf. lovbekendtgørelse nr. 1693 af 16. august 2021, som ændret ved § 1 i lov nr. 132 af 16. februar 2016 og § 1 i lov nr. 668 af 11. juni 2024, foretages følgende ændring:

1. I § 19, stk. 2, indsættes efter »bestemmelse«: », § 5, stk. 2, i lov om CO2-fangstaktiviteter i forsyningssektoren«, og efter »elforsyning,« indsættes: »lov om CO2-fangstaktiviteter i forsyningssektoren,«.

§ 35. I lov om kommuners afståelse af vandselskaber, jf. lovbekendtgørelse nr. 1038 af 17. september 2024, som ændret ved § 5 i lov nr. 132 af 16. februar 2016, foretages følgende ændring:

1. I § 2, stk. 1 og 2, ændres »eller § 23 l, stk. 1, eller § 23 m, stk. 1 eller 6, i lov om varmeforsyning.« til: », § 23 l, stk. 1, eller § 23 m, stk. 1 eller 6, i lov om varmeforsyning eller § 12, stk. 1, eller § 13, stk. 1 eller 6, i lov om CO2-fangstaktiviteter i forsyningssektoren.«



Kapitel 10

Territorialbestemmelse



§ 36. Loven gælder ikke for Færøerne og Grønland.Givet på Amalienborg, den 30. december 2024Under Vor Kongelige Hånd og SeglFREDERIK R./ Lars Aagaard