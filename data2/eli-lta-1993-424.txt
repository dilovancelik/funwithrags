

Lov om tilbagebetaling af afgift af renter af  

 forbrugslån m.v. 


    VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov: 



     § 1.  Renteafgift, der er betalt i henhold til § 1,  

 stk. 1, i lov om 
afgift af renter af forbrugslån, jf. lovbekendtgørelse nr. 286 af 3. 
maj 1989, tilbagebetales med 60 pct. 
     Stk. 2.  Renteafgift, der er forfalden, men ikke betalt,  

 og renteafgift, der forfalder efter lovens ikrafttræden, nedsættes med 60  

 pct. 



     § 2.  Afgift efter § 1 tilbagebetales den 1. oktober  

 1993. Tilbagebetaling finder kun sted, når tilbagebetalingsbeløbet er mindst  

 100 kr. 
     Stk. 2.  Der sker ikke tilbagebetaling af afgift efter §  

 1, hvis indbetaleren er afgået ved døden inden lovens ikrafttræden. 



     § 3.  Indeståender på pensionsordninger, der er  

 oprettet i pengeinstitutter i medfør af § 10, stk. 1, i lov om afgift af  

 renter af forbrugslån, udbetales til kontohaverne fra den 2. august 1993  

 efter fradrag af afgift efter stk. 2. 
     Stk. 2.  Af indeståendet pr. 1. juli 1993 på de i stk. 1  

 nævnte konti betales senest den 1. august 1993 en afgift til staten på 40  

 pct. Pensionsbeskatningslovens §§ 30-39 anvendes i øvrigt tilsvarende. 
     Stk. 3.  Kontohaverne er ikke afgiftspligtige efter  

 realrenteafgiftsloven i afgiftsåret 1993. 



     § 4.  Pensionsordninger, der er oprettet i  

 pensionsinstitutter i medfør af § 10, stk. 1, i lov om afgift af renter af  

 forbrugslån, kan ophæves efter anmodning. Anmodning om ophævelse skal være  

 modtaget af vedkommende pensionsinstitut senest den 1. oktober 1993, og hele  

 pensionsordningen skal være udbetalt senest 31. december 1993. 
     Stk. 2.  Ved ophævelse af de i stk. 1 nævnte  

 pensionsordninger betales en afgift til staten på 40 pct. af det udbetalte  

 beløb. Pensionsbeskatningslovens §§ 30-39 anvendes tilsvarende. 
     Stk. 3.  Pensionsinstitutterne er i afgiftsåret 1993  

 ikke afgiftspligtige efter realrenteafgiftsloven af den del af  

 formueafkastet, der vedrører pensionsordninger, der er ophævet efter stk. 1.  





     § 5.  Afgørelse i sager om tilbagebetaling af  

 renteafgift i henhold til §§ 1 og 2 træffes i 1. instans af told- og  

 skatteregionerne. Afgørelserne kan påklages til Told- og Skattestyrelsen,  

 hvis afgørelser ikke kan indbringes for højere administrativ myndighed. 



     § 6.  Loven træder i kraft den 1. juli 1993. 
     Stk. 2.  Med virkning fra 1. januar 1994 ophæves  

 bekendtgørelse nr. 84 af 17. februar 1988 om indbetaling til  

 pensionsordninger af afgiften af forbrugslån. 
     Stk. 3.  Frigørelsesforsikringer, der ikke er udbetalt  

 efter § 4 inden den 1. januar 1994, anses fra denne dato som  

 kapitalforsikringer omfattet af pensionsbeskatningslovens § 10. 
     Stk. 4.  Med virkning fra 1. juli 1993 ophæves § 21, nr.  

 23, i bekendtgørelse nr. 1100 af 11. december 1992 om opkrævning m.v. af  

 indkomst- og formueskat. 



 Givet på Marselisborg Slot, den 25. juni  

 1993  


Under Vor Kongelige Hånd og Segl 


MARGRETHE R. 

    /Ole Stavad 

Officielle noter
Ingen 
