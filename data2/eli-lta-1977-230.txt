
Lov om midlertidig indbetaling fra staten til  

 Arbejdsmarkedets Tillægspension af visse dyrtidsportioner 

VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov: 



 § 1.  Hvor der er aftalt eller fastsat regulering af  

 arbejdsvederlag m.v. på grundlag af det reguleringspristal, der beregnes i  

 henhold til lov om beregning af et reguleringspristal, suspenderes indtil det  

 tidspunkt, hvor regulering på grundlag af julipristallet 1979 skal finde  

 sted, den del af reguleringen, der svarer til en stigning i  

 reguleringspristallet ud over fulde 3 points (1 dyrtidsportion) pr. gang på  

 grundlag af de for juli 1977, januar og juli 1978 og januar 1979 beregnede  

 pristal. 
 Stk. 2.  Regulering på grundlag af  

 reguleringspristallene for april og oktober 1977 og april og oktober 1978  

 suspenderes tilsvarende indtil det tidspunkt, hvor regulering på grundlag af  

 aprilpristallet 1979 skal finde sted. 



 § 2.  For hver dyrtidsportion ud over 1, der udløses  

 af hver af de i § 1, stk. 1, nævnte reguleringspristal, indbetaler staten fra  

 den næstfølgende 1. september respektive 1. marts til Arbejdsmarkedets  

 Tillægspension for alle deer registrerede lønmodtagere et beløb pr. år på 2  

 8/9 gange det for den enkelte lønmodtager beregnede samlede bidrag til  

 Arbejdsmarkedets Tillægspension. 
 Stk. 2.  Beløbet beregnes for et kalenderår ad gangen på  

 grundlag af det for den pågældende beregnede ATP-bidrag fordelt med lige  

 store beløb på de måneder, i hvilke den pågældende over for Arbejdsmarkedets  

 Tillægspension er oplyst at have været beskæftiget. For 1977 medregnes kun  

 bidrag, der herefter vedrører tiden efter 1. september, og for 1979 kun  

 bidrag, der herefter vedrører tiden inden 1. september. 
 Stk. 3.  De for den enkelte lønmodtager beregnede beløb  

 godskrives særskilt den pågældendes konto i Arbejdsmarkedets Tillægspension.  





 § 3.  Såfremt de i § 1, stk. 1, nævnte  

 reguleringspristal udløser indbetaling efter § 2, indbetaler staten fra den  

 næstfølgende 1. september respektive 1. marts et månedligt a conto-beløb på  

 150 mill. kr. for hver dyrtidsportion, som danner grundlag for indbetaling.  





 § 4.  For lønmodtagere over 67 år indbetales til  

 Arbejdsmarkedets Tillægspension et beløb beregnet på grundlag af den til  

 ligningmyndighederne opgivne årlige lønindtægt i hvert enkelt  

 beskæftigelsesforhold. Lønindtægten omregnes til timetal for beskæftigelse  

 efter samme regler som i lov om Arbejdsmarkedets Tillægspension § 15, stk. 4,  

 jfr. § 4, stk. 1, c, og det beløb, der skal indbetales, beregnes herefter  

 efter tilsvarende regler som i § 2, stk. 2, som om der på grundlag af dette  

 timetal var beregnet ATP-bidrag for den pågældende, dog højst 1.248 kr. pr.  

 person pr. beskæftigelsesforhold for hver dyrtidsportion, som danner grundlag  

 for indbetaling. 
 Stk. 2.  Det er en betingelse for at få godskrevet beløb  

 efter stk. 1 i det kalenderår, hvor en lønmodtager fylder 67 år, at den  

 pågældende efter anmodning fra Arbejdsmarkedets Tillægspension giver  

 oplysning om sine beskæftigelsesforhold i nævnte år. 



 § 5.  De af staten indbetalte beløb forvaltes af  

 Arbejdsmarkedets Tillægspensions bestyrelse efter reglerne i lov om  

 Arbejdsmarkedets Tillægspension § 26 sammen med Arbejdsmarkedets  

 Tillægspensions midler. 
 Stk. 2.  De af staten indbetalte beløb skal fremgå  

 særskilt af Arbejdsmarkedets Tillægspensions regnskab. 
 Stk. 3.  Omkostningerne ved ordningens administration  

 dækkes efter tilsvarende regler, som er gældende for administrationen af  

 Arbejdsmarkedets Tillægspension. I øvrigt finder reglerne i lov om  

 Arbejdsmarkedets Tillægspension kap.VII-XI anvendelse. 



 § 6.  Forslag om formen for udbetaling til de  

 lønmodtagere, for hvem der er godskrevet beløb i henhold til §§ 2 og 4,  

 fremsættes for folketinget i folketingsåret 1979-80. Det påhviler bestyrelsen  

 for Arbejdsmarkedets Tillægspension inden 1. oktober 1979 at afgive  

 indstilling herom til arbejdsministeren. 



 § 7.  I lov om påligningen af indkomst- og formueskat  

 til staten, jfr. lovbekendtgørelse nr. 55 af 17. februar 1977, indsættes  

 efter § 7 A som ny paragraf: 



 » § 7  B. Ved opgørelsen af den skattepligtige  

 indkomst bortses fra beløb, som i henhold til lov om midlertidig indbetaling  

 fra staten til Arbejdsmarkedets Tillægspension af visse dyrtidsportioner  

 indbetales af staten og godskrives lønmodtagernes konto i Arbejdsmarkedets  

 Tillægspension.« 



 § 8.  Loven træder i kraft den 1. september 1977, dog  

 træder § 1 i kraft den 1. juni 1977. 



 § 9.  Loven gælder kun for Færøerne og Grønland i det  

 i lov om Arbejdsmarkedets Tillægspension § 38 angivne omfang. 


 GIVET PÅ AMALIENBORG, DEN 2. JUNI 1977.  

 
Under Vor Kongelige Hånd og Segl. 
MARGRETHE R. 
/Erling Jensen 

Officielle noter
Ingen 
