
Lov om ministres ansvarlighed. 

VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldeborg, gør vitterligt: Folketinget har vedtaget og Vi ved  

 Vort samtykke stadfæstet følgende lov: 



 § 1.  Loven angår ministres ansvar for deres  

 embedsførelse. 



 § 2.  Borgerlig straffelovs almindelige del finder  

 anvendelse. 



 § 3.  Ved anvendelsen af borgerlig straffelovs regler  

 om ansvar for medvirken til en lovovertrædelse skal en minister anses for  

 medvirkende til en underordnets handling, når 

1) han har været bekendt med, at den pågældende handling ville blive  

 foretaget, og har undladt at søge dette hindret. 
2) handlingen har været et nødvendigt eller naturligt middel til  

 gennemførelse af en beslutning, for hvilken ministeren er ansvarlig. 
3) han har fremmet handlingens udførelse ved ikke i rimeligt omfang at  

 føre tilsyn og fastsætte instrukser. 




 § 4.  Ansvar for en af kongen underskrevet beslutning  

 påhviler såvel enhver minister, der har medunderskrevet, som ministre, der på  

 anden måde har medvirket til beslutningens tilblivelse. 



 § 5.  En minister straffes, hvis han forsætligt eller  

 af grov uagtsomhed tilsidesætter de pligter, der påhviler ham efter  

 grundloven eller lovgivningen i øvrigt eller efter hans stillings  

 beskaffenhed. 
 Stk. 2.  Bestemmelsen i stk. 1 finder anvendelse,  

 såfremt en minister giver folketinget urigtige eller vildledende oplysninger  

 eller under folketingets behandling af en sag fortier oplysninger, der er af  

 væsentlig betydning for tingets bedømmelse af sagen. 



 § 6.  Straffen efter § 5 er bøde, hæfte eller fængsel  

 indtil 2 år. 
 Stk. 2.  Er forholdet begået af uagtsomhed, er straffen  

 bøde eller hæfte. 
 Stk. 3.  Bødestraf fastsættes efter borgerlig  

 straffelovs regler om dagbøder. 



 § 7.  Bestemmelserne i § 6 gælder kun, såfremt  

 strengere straf ikke er hjemlet i den øvrige lovgivning. 
 Stk. 2.  Borgerlig straffelovs §§ 155-157 gælder ikke  

 for ministre. 



 § 8.  Ministres strafansvar forældes efter borgerlig  

 straffelovs §§ 93-95. Forældelsesfristen er dog i intet tilfælde mindre end 5  

 år. 



 § 9.  Med hensyn til erstatningsansvar i anledning af  

 ministres handlinger gælder de almindelige regler om erstatning for skade  

 forvoldt af personer i statens tjeneste. 


 Givet på Christiansborg slot, den 15.  

 april 1964.  
Under Vor Kongelige Hånd og Segl. 
FREDERIK R. 
/Hans Hækkerup. 

Officielle noter
Ingen 
