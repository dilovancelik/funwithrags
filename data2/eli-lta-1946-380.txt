
Lov om Generhvervelse af Indfødsret i visse  

 Tilfælde m.m. (* 1) 

VI CHRISTIAN DEN TIENDE, af Guds Naade Konge til Danmark  

 og Island, de Venders og Goters, Hertug til Slesvig, Holsten, Stormarn,  

 Ditmarsken, Lauenborg og Oldenborg, GØRE VITTERLIGT: Rigsdagen har vedtaget  

 og Vi ved Vort Samtykke stadfæstet følgende lov: 



 § 1  
Dansk Indfødsret generhverves af den, som i Tiden fra den 29. August 1943  

 til den 1. Juni 1945 har mistet denne Ret ved at erhverve svensk  

 Statsborgerret ved Bevilling, og som ved Lovens Ikrafttræden har Bopæl her i  

 Riget eller inden den 1. September 1946 tager saadan Bopæl, medmindre han  

 havde taget Ophold i Sverige inden den 29. August 1943. 



 § 2  
Dansk Indfødsret generhverves af den, som i Tiden fra den 29. August 1943  

 til den 1. Juni 1945 har mistet denne Ret som Følge af, at hans Fader eller  

 Moder har erhvervet svensk Statsborgerret ved Bevilling, medmindre Faderen  

 (Moderen) havde taget Ophold i Sverige inden den 29. August 1943, eller den  

 paagældende selv ikke ved Lovens Ikrafttræden har Bopæl her i Riget eller  

 inden den 1. September 1946 tager saadan Bopæl. 



 § 3  
Bestemmelserne i §§ 1 og 2 finder ikke Anvendelse paa den, som efter at  

 have erhvervet svensk Statsborgerret har erhvervet Statsborgerret i et andet  

 Land, ej heller paa den Kvinde, som efter at have erhvervet svensk  

 Statsborgerret har indgaaet Ægteskab med en Mand, der ikke er i Besiddelse af  

 dansk Indfødsret. 



 § 4  
Generhverver nogen dansk Indfødsret efter §§ 1 eller 2, ses der i alle  

 Forhold, hvor Besiddelsen af dansk Indfødsret er af Betydning, bort fra, at  

 han i Tiden efter den 28. August 1943 har været svensk Statsborger. 



 § 5  
Generhverver en Mand indfødsret i medfør af §§ 1 eller 2, erhverver  

 (generhverver) ogsaa hans Hustru og ugifte Ægtebørn under 18 Aar Indfødsret,  

 medmindre de ikke ved Lovens Ikrafttræden har Bopæl her i Riget eller inden  

 den 1. september 1946 tager saadan Bopæl. 
Erhverver Hustru eller Børn Indfødsret efter foranstaaende Stykke, stilles  

 de i alle Forhold, hvor Besiddelsen af dansk Indfødsret er af Betydning, som  

 om Manden (Faderen) ikke i Tiden efter den 28. August 1943 havde været i  

 Besiddelse af svensk Statsborgerret. 
Tilsvarende gælder Forholdet mellem en Kvinde og hendes uden for Ægteskab  

 fødte, ugifte Børn under 18 Aar. 



 § 6  
Den, som paa Grund af den tyske Besættelse af Danmark har maattet tage  

 Ophold i Sverige, anses ved Anvendelsen af Bestemmelserne i § 2 i Lov Nr. 123  

 af 18. April 1925 om Erhvervelse og Fortabelse af Indfødsret for at have  

 bevaret Bopæl her i Riget, saafremt han er vendt tilbage hertil inden den 1.  

 August 1945. 
Den i § 2 i Loven af 18. April 1925 fastsatte Frist af 1 Aar forlænges,  

 saafremt den for en af foranstaaende Stykke omfattet Person udløber inden den  

 1. september 1946, til den 1. November 1946. 



 § 7  
Den, som paa Grund af den tyske Besættelse af Danmark har maattet tage  

 Ophold i Sverige, anses ved Anvendelsen af Bestemmelserne i § 5, Pkt. 2, og §  

 8, Stk. 1, i Lov Nr. 123 af 18. april 1925 om Erhvervelse og Fortabelse af  

 Indfødsret for at have bevaret Bopæl her i Riget, saafremt han er vendt  

 tilbage hertil inden den 1. Januar 1946. 
Hvorefter alle vedkommende sig have at rette. 


 GIVET I KØBENHAVN, DEN 12. JULI 1946.  

 
Under Vor Kongelige Haand og Segl. 
CHRISTIAN R. 
(L. S.) 
Ejnar Kjær. 

Officielle noter
(* 1) Udfærdiget gennem Indenrigsministeriet. Se Rigsdagstidende for  

 1945-46: Landst. Tid. Sp. 1082, 1128; Till. A. Sp. 4751. 
