
Lov om bunden opsparing 

VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov: 



 § 1.  Personer, der ved udløbet af indkomståret 1984  

 var fuldt skattepligtige efter kildeskattelovens § 1, og som ikke var fyldt  

 67 år inden 1. januar 1985, skal foretage bunden opsparing efter reglerne i  

 denne lov. Opsparingspligten bortfalder dog, hvis skattepligten ophører inden  

 1. september 1985. 



 § 2.  Den bundne opsparing beregnes med 8 pct. af den  

 skattepligtige indkomst for 1984 nedsat med et fradrag på 150.000 kr. Forud  

 for beregningen af den bundne opsparing afrundes den skattepligtige indkomst  

 nedad til nærmeste kronebeløb, der kan deles med 100. 
 Stk. 2.  For ægtefæller, der har været samlevende i hele  

 indkomståret 1984, foretages beregningen af den bundne opsparing på grundlag  

 af ægtefællernes arbejdsindkomster og formueindkomster, jfr.  

 kildeskattelovens § 26. Udgør ægtefællernes samlede nettoformueindkomst et  

 positivt beløb, tillægges det den laveste arbejdsindkomst. Medfører tillægget  

 af en positiv nettoformueindkomst, at indkomsten kommer over 150.000 kr.,  

 tillægges det beløb, hvormed indkomsten overstiger 150.000 kr., i stedet den  

 anden ægtefælles arbejdsindkomst. Er den samlede nettoformueindkomst negativ,  

 fradrages den i den højeste arbejdsindkomst. Medfører fradraget af negativ  

 formueindkomst, at indkomsten kommer under 150.000 kr., fragår det beløb,  

 hvormed indkomsten er mindre end 150.000 kr., i stedet i den anden ægtefælles  

 arbejdsindkomst. Den bundne opsparing beregnes af de således opgjorte beløb,  

 der hver nedsættes med 150.000 kr. Den i alt beregnede bundne opsparing  

 fordeles mellem ægtefællerne efter forholdet mellem de skattepligtige  

 indkomster for 1984 nedsat med 150.000 kr. for hver ægtefælle. 
 Stk. 3.  For børn, der er født inden 1. januar 1985,  

 nedsættes beregningsgrundlaget efter stk. 1 med 6.000 kr. for hvert barn, der  

 ikke var fyldt 16 år inden den nævnte dato. Fradraget tilkommer den af  

 forældrene, som havde forældremyndigheden over barnet den 1. januar 1985, og  

 som havde barnet hos sig. Opfylder begge forældre betingelserne, fordeles  

 fradraget forholdsmæssigt efter de i stk. 1 eller 2 opgjorte  

 beregningsgrundlag. 
 Stk. 4.  Opfylder ingen af forældrene begge  

 betingelserne efter stk. 3, 2. punktum, gives fradraget til den af  

 forældrene, som havde barnet hos sig. 
 Stk. 5.  Omfatter indkomståret 1984 en kortere periode  

 end et år, omregnes den skattepligtige indkomst således, at den kommer til at  

 svare til et helt års indkomst, jfr. kildeskattelovens § 22, stk. 2. Derefter  

 beregnes den bundne opsparing efter fradrag som nævnt i stk. 1-4. Bunden  

 opsparing foretages derefter med lige så stor en del af det beregnede beløb,  

 som indkomsten i perioden udgør af helårsindkomsten. 



 § 3.  Den bundne opsparing skal indbetales i fire lige  

 store rater med forfaldsdag den 1. i hver af månederne september, oktober,  

 november og december 1985 og sidste rettidige betalingsdag 20. september, 21.  

 oktober, 20. november og 20. december 1985. Opsparingsbeløbet indbetales til  

 statsskattedirektoratet. 
 Stk. 2.  Opsparingsbeløb under 200 kr. opkræves ikke.  


 Stk. 3.  Ved beregningen af de enkelte rater af  

 opsparingsbeløbet bortses fra ørebeløb. 
 Stk. 4.  Ved for sen indbetaling af opsparingsbeløb  

 betales rente med 1 pct. pr. påbegyndt måned, regnet fra forfaldsdagen.  

 Renten tilfalder statskassen og kan ikke fradrages ved opgørelsen af den  

 skattepligtige indkomst. 



 § 4.  Den bundne opsparing tilbagebetales med en  

 tredjedel den 1. juli i hvert af årene 1990, 1991 og 1992. Hvis der ved en  

 udbetalingstermin henstår et opsparingsbeløb, som er 500 kr. eller derunder,  

 udbetales hele beløbet. 
 Stk. 2.  Tilbagebetaling finder dog sted ved ophør af  

 skattepligt efter kildeskattelovens § 1 samt ved den opsparingspligtiges  

 konkurs. Tilbagebetaling finder desuden sted, når den opsparingspligtige  

 fylder 67 år, dog tidligst den 1. september 1986. 



 § 5.  Den opsparingspligtige kan ikke kræve beløbet  

 udbetalt eller i øvrigt råde over de indbetalte beløb, så længe  

 opsparingsbeløbet er bundet. Opsparingsbeløbet kan i samme tidsrum ikke gøres  

 til genstand for udlæg. 
 Stk. 2.  I bindingsperioden medregnes opsparingsbeløb  

 ikke i den skattepligtige formue. 



 § 6.  Amtsskatteinspektoratet, i Københavns og  

 Frederiksberg kommuner dog skattedirektoratet, kan helt eller delvis fritage  

 for pligten til at foretage bunden opsparing, når en væsentlig  

 indtægtsnedgang eller andre særlige omstændigheder taler derfor. 
 Stk. 2.  Afgørelser efter stk. 1 kan påklages til  

 statsskattedirektoratet. Klagen skal være modtaget af statsskattedirektoratet  

 senest fire uger efter, at den opsparingspligtige er underrettet om  

 amtsskatteinspektoratets eller skattedirektoratets afgørelse.  

 Statsskattedirektoratet kan dog se bort fra overskridelse af fristen, når  

 direktoratet skønner, at der foreligger undskyldende omstændigheder. 
 Stk. 3.  Afgørelser efter stk. 2 kan ikke indbringes for  

 anden administrativ myndighed. 



 § 7.  Den opsparingspligtige kan klage til skatterådet  

 over beregningen af den bundne opsparing inden fire uger efter, at den  

 opsparingspligtige har modtaget opkrævningen af 1. rate af den bundne  

 opsparing. For klagen gælder i øvrigt de samme regler som for klage over  

 indkomstansættelser. 



 § 8.  Den bundne opsparing og renter efter § 3, stk.  

 4, kan inddrives af de kommunale pantefogder efter reglerne i lov om  

 inddrivelse af skatter og afgifter m.v. 
 Stk. 2.  Er udlæg forgæves forsøgt hos den  

 opsparingspligtige selv, kan udlæg ske i ejendele, der tilhører den med denne  

 samlevende ægtefælle. Det er dog en betingelse, at ægtefællerne var  

 samlevende i hele indkomståret 1984. 



 § 9.  Ministeren for skatter og afgifter kan fastsætte  

 nærmere regler om lovens administration, herunder regler om indbetaling,  

 inddrivelse og tilbagebetaling af bunden opsparing. 



 § 10.  Loven træder i kraft dagen efter  

 bekendtgørelsen i Lovtidende. 



 § 11.  Loven gælder ikke for Færøerne og Grønland.  




 Givet på Marselisborg slot, den 6. april  

 1985  
Under Vor Kongelige Hånd og Segl 
MARGRETHE R. 
/ISI FOIGHEL 

Officielle noter
Ingen 
