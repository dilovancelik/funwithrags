Lov om supplerende bestemmelser til forordning om indførelse af en kulstofgrænsetilpasningsmekanisme
VI FREDERIK DEN TIENDE, af Guds Nåde Danmarks Konge, gør vitterligt:
Folketinget har vedtaget og Vi ved Vort samtykke stadfæstet følgende lov:

Formål




§ 1. Loven supplerer Europa-Parlamentets og Rådets forordning om indførelse af en kulstofgrænsetilpasningsmekanisme med henblik på at sikre CBAM-forordningens anvendelse i Danmark.

Definitioner




§ 2. I denne lov forstås ved:

1) CBAM-forordningen: Europa-Parlamentets og Rådets forordning om indførelse af en kulstofgrænsetilpasningsmekanisme.

2) CBAM: CBAM-forordningen, EU-retsakter om forhold omfattet af CBAM-forordningen samt regulering i denne lov og regler udstedt i medfør af denne lov.

Den kompetente myndighed




§ 3. Klima-, energi- og forsyningsministeren udpeger den kompetente myndighed i henhold til CBAM-forordningen.



§ 4. Klima-, energi- og forsyningsministeren er ansvarlig for de funktioner og opgaver, der påhviler den kompetente myndighed, jf. dog stk. 2.

Stk. 2. Klima-, energi- og forsyningsministeren kan efter aftale med erhvervsministeren bestemme, at erhvervsministeren er ansvarlig for den kompetente myndigheds funktioner og opgaver vedrørende autorisation samt transaktioner i CBAM-registeret. Klima-, energi- og forsyningsministeren kan i den forbindelse bemyndige erhvervsministeren til på det pågældende ansvarsområde at udøve de beføjelser, herunder fastsættelse af regler, der i denne lov er tillagt klima-, energi- og forsyningsministeren, jf. §§ 5-11, 13 og 14.

Gebyr




§ 5. Klima-, energi- og forsyningsministeren kan fastsætte regler om gebyrer til dækning af omkostninger forbundet med varetagelsen af ministerens opgaver i henhold til CBAM.

Tilsyn




§ 6. Klima-, energi- og forsyningsministeren fører tilsyn med overholdelsen af CBAM inden for sit ansvarsområde.

Påbud




§ 7. Klima-, energi- og forsyningsministeren kan udstede påbud om overholdelse af CBAM inden for sit ansvarsområde.

Oplysninger




§ 8. Den, der er omfattet af CBAM, skal efter anmodning fra klima-, energi- og forsyningsministeren give alle oplysninger, som findes nødvendige for varetagelsen af ministerens opgaver i henhold til CBAM.

Stk. 2. Klima-, energi- og forsyningsministeren kan fastsætte regler om opbevaring af oplysninger med henblik på at føre tilsyn med CBAM inden for sit ansvarsområde.



§ 9. Klima-, energi- og forsyningsministeren kan ved administrationen af CBAM indhente enhver oplysning hos Skatteforvaltningen, som er nødvendig for varetagelsen af ministerens opgaver i henhold til CBAM.

Digital kommunikation og automatisering




§ 10. Skriftlig kommunikation til og fra klima-, energi- og forsyningsministeren i forbindelse med varetagelsen af ministerens opgaver i henhold til CBAM skal foregå digitalt og under anvendelse af de it-systemer, digitale formater og identifikationsløsninger, ministeren anviser.

Stk. 2. Klima-, energi- og forsyningsministerens afgørelser om forhold omfattet af CBAM kan træffes ved hjælp af automatiseret sagsbehandling.

Stk. 3. Klima-, energi- og forsyningsministeren kan fastsætte nærmere regler om digital kommunikation og automatiseret sagsbehandling inden for sit ansvarsområde.

Gennemførelsesforanstaltninger




§ 11. Klima-, energi- og forsyningsministeren kan fastsætte regler, der er nødvendige for at gennemføre, anvende eller håndhæve CBAM-forordningen og EU-retsakter om forhold omfattet af CBAM-forordningen inden for sit ansvarsområde.

Klage




§ 12. Energiklagenævnet behandler klager over afgørelser truffet af klima-, energi- og forsyningsministeren i henhold til CBAM, jf. dog stk. 2.

Stk. 2. Erhvervsankenævnet behandler klager over afgørelser truffet af klima-, energi- og forsyningsministeren om autorisation i henhold til CBAM.

Stk. 3. En klage skal være indgivet skriftligt, inden 4 uger efter at afgørelsen er meddelt.

Stk. 4. Afgørelser efter stk. 1 og 2 kan ikke indbringes for anden administrativ myndighed.

Stk. 5. Afgørelser efter stk. 1 og 2 kan ikke indbringes for domstolene, før den endelige administrative afgørelse foreligger.



§ 13. Klima-, energi- og forsyningsministeren kan fastsætte nærmere regler om indgivelse af klage inden for sit ansvarsområde.

Straffebestemmelser




§ 14. Medmindre højere straf er forskyldt efter anden lovgivning, straffes med bøde den, der

1) undlader at efterkomme et påbud udstedt efter § 7 eller

2) undlader at afgive oplysninger eller afgiver urigtige eller vildledende oplysninger efter § 8, stk. 1.

Stk. 2. Klima-, energi- og forsyningsministeren kan i forskrifter, der udstedes i medfør af loven, fastsætte straf af bøde for overtrædelse af bestemmelser i forskrifterne.

Stk. 3. Klima-, energi- og forsyningsministeren fastsætter regler om straf af bøde for overtrædelse af regler fastsat i EU-retsakter om forhold omfattet af CBAM-forordningen.

Stk. 4. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.

Ikrafttrædelsesbestemmelse




§ 15. Loven træder i kraft den 1. januar 2025.

Territorialbestemmelse




§ 16. Loven gælder ikke for Færøerne og Grønland.Givet på Christiansborg Slot, den 10. december 2024Under Vor Kongelige Hånd og SeglFREDERIK R./ Lars Aagaard