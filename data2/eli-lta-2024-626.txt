
Lov om udbygning af Øresundsmotorvejen1)
VI FREDERIK DEN TIENDE, af Guds Nåde Danmarks Konge, gør vitterligt:
Folketinget har vedtaget og Vi ved Vort samtykke stadfæstet følgende lov:



Kapitel 1


Anlægsprojektet




§ 1. Sund & Bælt Holding A/S bemyndiges til at udbygge Øresundsmotorvejen, jf. bilag 1.

Stk. 2. Sund & Bælt Holding A/S kan foretage de dispositioner, som er nødvendige med henblik på gennemførelse af anlægsprojektet nævnt i stk. 1.



Kapitel 2


Rammerne for projektets miljømæssige påvirkninger




§ 2. Anlægsprojektet nævnt i § 1, stk. 1, skal gennemføres inden for rammerne af de udførte vurderinger af projektets påvirkninger på miljøet, jf. kapitel 2 a i lov om offentlige veje m.v.



§ 3. Ved gennemførelse af anlægsprojektet nævnt i § 1, stk. 1, udfører Sund & Bælt Holding A/S afværgeforanstaltninger i henhold til den gennemførte miljøkonsekvensvurdering, jf. kapitel 2 a i lov om offentlige veje m.v.



Kapitel 3


Fravigelse af anden lovgivning og klageadgange




§ 4. Anlægsprojektet nævnt i § 1, stk. 1, kræver ikke tilladelse eller dispensation efter § 8 i lov om forurenet jord, § 65, stk. 1 og 2, i lov om naturbeskyttelse og § 35, stk. 1, i lov om planlægning.

Stk. 2. Reglerne om kommune- og lokalplaner i lov om planlægning og kapitel 8 og 8 a i museumsloven finder ikke anvendelse ved gennemførelsen af anlægsprojektet nævnt i § 1, stk. 1.

Stk. 3. Hensynene bag de bestemmelser, der er nævnt i stk. 1 og 2, varetages ved gennemførelsen af anlægsprojektet nævnt i § 1, stk. 1, af Sund & Bælt Holding A/S.



§ 5. Kommunalbestyrelsens eller en statslig myndigheds afgørelse vedrørende anlægsprojektet nævnt i § 1, stk. 1, som træffes efter lov om vandforsyning m.v., lov om vandløb med undtagelse af kapitel 13, lov om miljøbeskyttelse eller regler udstedt i medfør af disse love, kan ikke påklages til anden administrativ myndighed, jf. dog stk. 2.

Stk. 2. Kommunalbestyrelsens afgørelser vedrørende anlægsprojektet i henhold til de love, der er nævnt i stk. 1, og regler udstedt i medfør af disse love kan påklages til transportministeren.

Stk. 3. Transportministeren kan beslutte at overtage kommunalbestyrelsens beføjelser efter de love, der er nævnt i stk. 1, i en nærmere bestemt sag, der vedrører anlægsprojektet nævnt i § 1, stk. 1.

Stk. 4. Transportministerens afgørelse i klagesager efter stk. 2 og i sager, hvor ministeren har overtaget kommunalbestyrelsens beføjelser efter stk. 3, kan ikke påklages til anden administrativ myndighed.

Stk. 5. De kommunale tilsynsmyndigheder fører ikke tilsyn med kommunalbestyrelsens afgørelser omfattet af stk. 1.

Stk. 6. Transportministeren kan til brug for behandlingen af sager efter stk. 2 og 3 fastsætte regler om kommunalbestyrelsens pligt til at tilvejebringe oplysninger, herunder om, at oplysningerne skal afgives i en bestemt form til brug for en vurdering af forhold, der reguleres efter de love, der er nævnt i stk. 1, inden for den pågældende kommune.



Kapitel 4


Ledningsarbejder




§ 6. Arbejder på ledninger i eller over arealer i området, hvor anlægsprojektet nævnt i § 1, stk. 1, skal gennemføres, herunder om nødvendigt flytning af ledninger, i forbindelse med arbejder, der iværksættes af Sund & Bælt Holding A/S under gennemførelsen af anlægsprojektet, betales af ledningsejeren, jf. dog stk. 2.

Stk. 2. Stk. 1 finder ikke anvendelse, hvis andet er særligt bestemt ved aftale, ved kendelse afsagt af en ekspropriationskommission nedsat i henhold til lov om fremgangsmåden ved ekspropriation vedrørende fast ejendom eller ved afgørelse truffet af en kommunalbestyrelse efter §§ 37 og 38, jf. § 40, i lov om vandforsyning m.v.

Stk. 3. Arbejder på ledninger, jf. stk. 1, udføres af vedkommende ledningsejer, medmindre andet er særligt aftalt eller fremgår af stk. 2.



§ 7. I forbindelse med gennemførelsen af anlægsprojektet nævnt i § 1, stk. 1, skal Sund & Bælt Holding A/S tage hensyn til ledninger omfattet af § 6 og drøfte et planlagt arbejde med ledningsejeren med henblik på at undersøge, hvordan anlægsarbejdet kan tilrettelægges på den mest hensigtsmæssige måde for begge parter.

Stk. 2. Kan der ikke opnås enighed efter stk. 1 mellem Sund & Bælt Holding A/S og ejere af ledninger omfattet af § 6 om, hvordan planlagte anlægsarbejder på de arealer, hvori eller hvorover ledningerne er anbragt, skal tilrettelægges, kan transportministeren efter at have meddelt ledningsejeren, at det planlagte anlægsarbejde påbegyndes, gennemføre anlægsarbejdet og kræve bestemte ledningsarbejder udført af ledningsejeren.

Stk. 3. Transportministeren kan i særlige tilfælde lade ledningsarbejder efter stk. 2 udføre for ledningsejerens regning.

Stk. 4. Beslutter transportministeren at lade ledningsarbejder udføre, jf. stk. 3, kan ministeren overlade udførelsen af arbejdet til Sund & Bælt Holding A/S.



§ 8. Tvister om erstatning for ledningsarbejder efter §§ 6 og 7 afgøres af ekspropriations- og taksationsmyndighederne i henhold til lov om fremgangsmåden ved ekspropriation vedrørende fast ejendom.

Stk. 2. Ved erstatningsfastsættelsen finder reglerne i § 103 i lov om offentlige veje m.v. anvendelse.



Kapitel 5


Støjisoleringsordning




§ 9. Sund & Bælt Holding A/S etablerer en ordning, hvorefter der kan tildeles et tilskud til facadeisolering af helårsboliger, der er særlig støjramte af Øresundsmotorvejen. Sund & Bælt Holding A/S står for udbetalingen af et tildelt tilskud.

Stk. 2. Udpegning af helårsboliger skal ske på baggrund af en støjkortlægning, som Sund & Bælt Holding A/S udfører. Sund & Bælt Holding A/S kontakter ejerne af de helårsboliger, som er omfattet af ordningen, om muligheden for at søge tilskud.

Stk. 3. Sund & Bælt Holding A/S’ tildeling af tilskud skal ske ud fra objektive kriterier fastsat af Sund & Bælt Holding A/S.

Stk. 4. Ansøgning om tilskud til facadeisolering af helårsboliger efter stk. 1 skal være modtaget, senest 36 måneder efter at anlægsprojektet nævnt i § 1, stk. 1, er taget i brug.

Stk. 5. Sund & Bælt Holding A/S’ afgørelse om tilskud til facadeisolering efter stk. 1 kan påklages til Transportministeriet. Klagefristen er 4 uger fra den dag, hvor afgørelsen er meddelt den pågældende.

Stk. 6. Ordningen om tilskud til facadeisolering ophører, 60 måneder efter at anlægsprojektet nævnt i § 1, stk. 1, er taget i brug.

Stk. 7. Forvaltningsloven finder anvendelse i forbindelse med Sund & Bælt Holding A/S’ administration af støjisoleringsordningen.



Kapitel 6


Ekspropriation




§ 10. Transportministeren bemyndiges til for Sund & Bælt Holding A/S ved ekspropriation at erhverve de arealer og rettigheder, der er nødvendige for gennemførelse og drift af anlægsprojektet nævnt i § 1, stk. 1.

Stk. 2. Ekspropriation efter denne bestemmelse sker efter reglerne i lov om fremgangsmåden ved ekspropriation vedrørende fast ejendom.

Stk. 3. Ved erstatningsfastsættelsen efter stk. 2 finder § 103 i lov om offentlige veje m.v. anvendelse.



§ 11. Sund & Bælt Holding A/S afholder alle omkostninger til ekspropriationer m.v. efter § 10, stk. 1.



Kapitel 7


Sund & Bælt Holding A/S




§ 12. Sund & Bælt Holding A/S' rettigheder og pligter efter denne lov kan udøves af et selskab ejet helt eller delvis og direkte eller indirekte af Sund & Bælt Holding A/S.



Kapitel 8


Tilsyn og påbud




§ 13. Transportministeren fører tilsyn med, at Sund & Bælt Holding A/S overholder bestemmelserne i denne lov og afgørelser truffet i medfør heraf.

Stk. 2. Transportministeren kan bemyndige en myndighed under ministeriet eller en anden statslig myndighed efter forhandling med vedkommende minister til at udøve tilsynet efter stk. 1. Ministeren kan i den forbindelse fastsætte regler om, at afgørelser truffet af en anden myndighed, som ministeren har henlagt tilsynet til, ikke skal kunne indbringes for ministeren eller påklages til anden administrativ myndighed.



§ 14. Transportministeren kan udstede påbud til Sund & Bælt Holding A/S om at gennemføre anlægsprojektet nævnt i § 1, stk. 1, inden for rammerne af denne lov og afgørelser udstedt i medfør af loven samt de udførte vurderinger af anlægsprojektets indvirkninger på miljøet, jf. § 2.



Kapitel 9


Domstolsprøvelse




§ 15. Søgsmål til prøvelse af afgørelser efter denne lov skal være anlagt, inden 6 måneder efter at afgørelsen er meddelt adressaten eller offentliggjort.

Stk. 2. Ved søgsmål om miljøforhold, der er omfattet af denne lov, skal retten påse, at omkostningerne ved sagen ikke er uoverkommeligt høje for de berørte parter.



Kapitel 10


Straf




§ 16. Manglende efterkommelse af påbud udstedt efter § 14 straffes med bøde.

Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.



Kapitel 11


Ikrafttræden




§ 17. Loven træder i kraft den 1. juli 2024.

Stk. 2. Transportministeren fastsætter tidspunktet for lovens ophævelse.



Kapitel 12


Ændring af anden lovgivning


§ 18. I lov nr. 588 af 24. juni 2005 om Sund & Bælt Holding A/S, som ændret bl.a. ved lov nr. 172 af 27. februar 2019, § 2 i lov nr. 808 af 9. juni 2020 og § 2 i lov nr. 1676 af 19. december 2023 og senest ved § 17 i lov nr. 1797 af 28. december 2023, foretages følgende ændring:

1. I § 1 indsættes som stk. 6:

»Stk. 6. Sund & Bælt Holding A/S skal efter transportministerens beslutning bistå staten med undersøgelser m.v. inden for områder med relation til transport eller infrastruktur.«Givet på Christiansborg Slot, den 11. juni 2024Under Vor Kongelige Hånd og SeglFREDERIK R./ Thomas Danielsen





Bilag 1



Officielle noter
1) Loven indeholder bestemmelser, der gennemfører Rådets direktiv 92/43/EØF af 21. maj 1992 om bevaring af naturtyper samt vilde dyr og planter, EF-Tidende 1992, nr. L 206, side 7, som ændret senest ved Rådets direktiv 2013/17/EU af 13. maj 2013, EU-Tidende 2013, nr. L 158, side 193, og dele af Europa-Parlamentets og Rådets direktiv 2009/147/EF af 30. november 2009 om beskyttelse af vilde fugle, EU-Tidende 2010, nr. L 20, side 7.