
Lov om udenrigstjenesten (* 1) 

VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov: 



Kapitel I 



 § 1.  Udenrigstjenesten har til formål at varetage  

 rigets mellemfolkelige anliggender. 
 Stk. 2.  Udenrigstjenesten forestår og koordinerer  

 udenrigspolitiske og udenrigsøkonomiske forbindelser til udlandet, herunder  

 Danmarks deltagelse i samarbejdet inden for De europæiske Fællesskaber,  

 internationale organisationer, det internationale udviklingssamarbejde samt  

 behandlingen af folkeretlige spørgsmål. 
 Stk. 3.  Udenrigstjenesten yder bistand til danske  

 statsborgere samt bistand til danske virksomheder i deres erhvervsmæssige  

 forbindelser med udlandet. 




Kapitel II 



 § 2.  Udenrigstjenestens 3 grene, udenrigsministeriet,  

 de diplomatiske og de konsulære repræsentationer, udgør en fælles tjeneste.  





 § 3.  Udenrigsrepræsentationerne er organer under  

 udenrigsministeriet og opretholdes på de steder i udlandet, hvor varetagelsen  

 af danske interesser gør det påkrævet. De oprettes og nedlægges af kongen,  

 vicekonsulater dog af udenrigsministeren. 
 Stk. 2.  De diplomatiske repræsentationer er ambassader,  

 gesandtskaber eller repræsentationer ved internationale organisationer. De  

 ledes af udsendte medarbejdere. 
 Stk. 3.  De konsulære repræsentationer er  

 generalkonsulater, konsulater eller vicekonsulater. De ledes enten af  

 udsendte medarbejdere eller af valgte konsularembedsmænd. 



 § 4.  Ud over ansættelse i henhold til lov nr. 291 af  

 18. juni 1969 om tjenestemænd i staten, folkeskolen og folkekirken og de af  

 staten med lønmodtagerorganisationer indgåede generelle overenskomster kan  

 ansættelse af medarbejdere i udenrigstjenesten ske ved kontrakt. 



 § 5.  Udnævnelse af tjenestemænd i lønramme 16, med  

 mulighed for oprykning til lønramme 21, 29, 31 og 34, lønramme 36 og højere  

 lønramme sker til tjenestemænd i vedkommende lønramme i udenrigstjenesten  

 uden angivelse af stilling eller tjenestested. Udenrigsministeren fastsætter  

 fordelingen af de i 1. pkt. nævnte tjenestemænd mellem udenrigsministeriet og  

 repræsentationerne i udlandet. 
 Stk. 2.  Tjenestemænd i de i stk. 1 nævnte lønrammer  

 samt kancellister er forpligtet til at gøre tjeneste også ved  

 repræsentationerne i udlandet. Bestemmelsen om, hvor og i hvilken egenskab de  

 skal forrette tjeneste, træffes for så vidt angår tjenestemænd i 36. eller  

 højere lønramme af kongen og med hensyn til tjenestemænd i lønramme 16, med  

 mulighed for oprykning til lønramme 21, 29, 31 og lønramme 34, samt  

 kancellister af udenrigsministeren. 
 Stk. 3.  Uanset bestemmelsen i stk. 2 kan der i  

 undtagelsestilfælde, hvor særlige omstændigheder gør sig gældende, ansættes  

 tjenestemænd uden forpligtelse til at gøre tjeneste ved repræsentationerne i  

 udlandet. 
 Stk. 4.  Tjenestemænd, som er fyldt 60 år, og som  

 beordres til anden tjeneste i henhold til stk. 2, har ret til i stedet for at  

 lade sig forflytte at få deres afsked med pension efter - 2, stk. 1, i lov om  

 tjenestemandspension, idet bestemmelsen i - 6, stk. 2, i samme lov ikke  

 finder anvendelse. Dog gælder dette ikke i tilfælde, hvor tjenestemanden  

 beordres til tjeneste i udenrigsministeriet i en stilling, der er normeret i  

 hans lønramme. 



 § 6.  Handels- og industrikyndige specialmedarbejdere  

 ansættes efter forhandling med et under udenrigsministeriet med henblik på  

 behandling af spørgsmål om Danmarks erhvervsmæssige forbindelse med andre  

 lande m.v. nedsat rådgivende udvalg, hvori de interesserede myndigheder og  

 erhvervsorganisationer skal være repræsenteret. Udenrigsministeren kan træffe  

 bestemmelse om nedsættelse af andre rådgivende udvalg. 
 Stk. 2.  Til repræsentationerne i udlandet kan der  

 knyttes specialattacheer udsendt af andre ministerier end  

 udenrigsministeriet. Specialattacheernes funktion ved repræsentationen udøves  

 under repræsentationschefens ansvar. 



 § 7.  Under tjeneste ved repræsentationerne i udlandet  

 oppebærer de udsendte medarbejdere udetillæg efter reglerne i - 9 i lov nr. 5  

 (B) af 7. juni 1958 om normering og klassificering af  

 statstjenestemandsstillinger. 



 § 8.  Når særlige grunde taler derfor, kan det ved  

 kongelig resolution bestemmes, at en tjenestemand i udenrigstjenesten i  

 lønramme 36 eller højere lønramme stilles til rådighed. Tjenestemænd til  

 rådighed er pligtige til efter udenrigsministerens anvisninger at påtage sig  

 arbejdsopgaver. De lønnes på samme måde som tjenestemænd af samme lønramme i  

 udenrigsministeriet, dog kan tjenestemænd til rådighed ikke oppebære  

 repræsentationstillæg. En tjenestemand kan ikke stå til rådighed i et længere  

 tidsrum end 3 år; dog kan denne periode forlænges til 5 år, hvor ganske  

 særlige forhold gør sig gældende. Hvis der ved den pågældende periodes udløb  

 ikke anvises ham nogen post, afskediges han efter tjenestemandslovgivningens  

 almindelige regler. 
 Stk. 2.  Til rådighed for udenrigstjenesten stilles 5  

 tjenestemænd i lønramme 16 med mulighed for oprykning til lønramme 21, 29, 31  

 og 34, til hvis uddannelse der bevilges et årligt beløb, hvis størrelse  

 fastsættes på finansloven. 



 § 9.  Når det findes tjenstligt ønskeligt, kan der  

 gives udenrigstjenestemænd stillingsbetegnelser og rang, der svarer til en  

 højere stilling end den, hvortil de er udnævnt, eller gives dem andre  

 internationalt anvendte betegnelser for udenrigstjenestemænd, dog at dette  

 ikke får indflydelse på størrelsen af noget af de lønningsbeløb, der  

 tilkommer de pågældende tjenestemænd. 
 Stk. 2.  Ved udsendelse af overordentlige diplomatiske  

 repræsentationer kan der ligeledes anvendes særlige stillingsbetegnelser, der  

 er fastslået i internationalt samkvem. 



 § 10.  Valgte konsularembedsmænd er ulønnede og vælges  

 blandt egnede personer på repræsentationsstedet. Fremmede statsborgere kan  

 vælges, men under i øvrigt lige forhold skal danske foretrækkes. 
 Stk. 2.  Valggeneralkonsuler og valgkonsuler udnævnes af  

 kongen, valgvicekonsuler af udenrigsministeren. 




Kapitel III 



 § 11.  Der nedsættes under udenrigsministeriet et  

 ejendomsnævn, hvis formand udpeges af boligministeren. Finansministeren  

 udpeger 1 medlem, og udenrigsministeren udnævner 2 medlemmer. Til bistand for  

 nævnets sekretariat udpeger boligministeren en bygningssagkyndig rådgiver.  


 Stk. 2.  Det påhviler nævnet at undersøge og fremsætte  

 forslag om løsning af spørgsmålet om tilvejebringelse af kontorer og boliger  

 til repræsentationerne i udlandet. Indebærer gennemførelsen af et forslag, at  

 der skal afholdes større investeringer eller engangsudgifter, afgiver  

 udvalget indstilling til udenrigsministeren om de bevillinger, der kræves til  

 forslagets gennemførelse. 



 § 12.  Udenrigsministeren kan i særlige tilfælde yde  

 valgte konsularembedsmænd et fast årligt beløb til kontorhold. Beløbets  

 størrelse fastsættes efter forhandling med finansministeren og under  

 hensyntagen til, om der drages omsorg for, at brevveksling med konsulatet kan  

 ske på dansk. 
 Stk. 2.  I øvrigt har valgte konsularembedsmænd kun krav  

 på godtgørelse af tjenstlige udgifter, der er godkendt af udenrigsministeren.  





 § 13.  Udsendte medarbejdere, der indtager  

 chefstillinger, er bemyndiget til, hver for sit embede, at udføre sådanne  

 forretninger, som i Danmark påhviler en notarius publicus med hensyn til  

 danske statsborgeres retshandler, herunder retshandler, der indgås med  

 fremmede. De herom behørigt udfærdigede akter skal i Danmark have samme  

 retsvirkning som her i landet udstedte notarialakter. 
 Stk. 2.  I tilfælde af chefens forfald har den, der  

 fungerer på hans vegne, den i stk. 1 omhandlede bemyndigelse. 
 Stk. 3.  Udenrigsministeren kan tillægge valgte  

 konsularembedsmænd samme bemyndigelse. 



 § 14.  For tjenestehandlinger i udenrigstjenesten  

 erlægges gebyr efter regler, der fastsættes af udenrigsministeren. 
 Stk. 2.  Der skal aflægges regnskab for de modtagne  

 gebyrbeløb. Gebyrbeløbene indbetales til statskassen. Udenrigsministeren kan  

 dog bestemme, at valgte konsularembedsmænd kan anvende modtagne gebyrbeløb  

 til dækning af driftsomkostninger. 
 Stk. 3.  Tvivlsspørgsmål om gebyrberegninger afgøres af  

 udenrigsministeren. 



 § 15.  Nærmere regler vedrørende udenrigstjenestens  

 personel og drift m.v. fastsættes i Instruks for Udenrigstjenesten, der  

 udfærdiges af udenrigsministeren. 




Kapitel IV 



 § 16.  Loven træder i kraft den 1. juli 1983. 
 Stk. 2.  Samtidig ophæves: 


 1. lov nr. 109 af 26. april 1961 om udenrigstjenesten,  


 2. lov nr. 5 (B) af 7. juni 1958 om normering og  

 klassificering af statstjenestemandsstillinger, som ændret senest ved lov nr.  

 6 af 29. marts 1969 (B), - 6, stk. 2, og - 7, stk. 1-3. 

 Givet på Christiansborg slot, den 13.  

 april 1983  
Under Vor Kongelige Hånd og Segl 
MARGRETHE R. 
/Uffe Ellemann-Jensen 

Officielle noter
Ingen 
