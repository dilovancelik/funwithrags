
Lov om fremskudt dige for Tønder Marsk 

VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov: 



 § 1.  Sønderjyllands amtskommune anlægger et fremskudt  

 dige foran Højer Dige og Emmerlev Dige fra grænsen til Emmerlev Klev og  

 herunder et nyt slusebygværk ved Højer Kanal. Amtskommunen ejer,  

 vedligeholder og administrerer anlægget. 
 Stk. 2.  Ministeren for offentlige arbejder fører tilsyn  

 med anlæggelsen, vedligeholdelsen og administrationen af anlægget. 



 § 2.  Ministeren for offentlige arbejder bemyndiges  

 til af statskassen at yde et tilskud på 60 pct. af udgifterne til anlægget  

 efter fradrag af: 

1) 3.500.000 kr. reguleret i forhold til reguleringsindekset for  

 jordarbejder for marts måned 1977, der forlods betales af Sønderjyllands  

 amtskommune, og 
2) et beløb, der betales af jordfonden, på 15.000 kr. pr. hektar areal,  

 der inddiges og kan anvendes i landbrugsmæssigt øjemed. 

 Stk. 2.  Beløbet som nævnt i stk. 1, nr. 2, reguleres på  

 grundlag af statsskattedirektoratets beregning over udviklingen i priserne på  

 landbrugsjord i det pågældende område med udgangspunkt i priserne for april  

 måned 1977. Ministeren for offentlige arbejder fastsætter efter forhandling  

 med landbrugsministeren og Sønderjyllands amtsråd den endelige størrelse af  

 det samlede beløb, der skal betales, idet en passende afrunding kan ske. 
 Stk. 3.  Højer kommune og Tønder kommune udreder en  

 tredjedel af de anlægsudgifter, som ikke dækkes af de bidrag, der er nævnt i  

 stk. 1. 



 § 3.  Som led i anlægget af det fremskudte dige  

 opbygges et forland. Udgifterne til dettes vedligeholdelse kan afholdes som  

 en anlægsudgift i en periode af 4 år fra anlægsarbejdernes færdiggørelse.  


 Stk. 2.  Ministeren for offentlige arbejder fastsætter  

 grænsen for det fremskudte dige såvel mod landsiden som mod havet og dermed  

 digeforlandets bredde. 
 Stk. 3.  Retten til indvinding af nyt land og til  

 tilvækst foran det fremskudte diges areal tilkommer staten. 



 § 4.  Ejerne af de arealer, der inddiges mellem de  

 eksisterende diger og det fremskudte dige, skal til Sønderjyllands  

 amtskommune betale halvdelen af nettoudgifterne ved digets vedligeholdelse  

 med undtagelse af udgifter til slusens vedligeholdelse. Betalingen skal kun  

 beregnes i forhold til arealer, der kan undergives landbrugsmæssig  

 udnyttelse, og kan pr. hektar af dette areal ikke overstige halvdelen af den  

 kapitelstakst, der fastsættes for en tønde byg for vedkommende regnskabsår.  


 Stk. 2.  Sønderjyllands amtsråd fordeler betalingen på  

 de enkelte arealer. Spørgsmål vedrørende fordelingen kan indbringes for  

 ministeren for offentlige arbejder. 



 § 5.  Til behandling af spørgsmål af fælles betydning  

 for digebyggeriet og påtænkte afvandingsforanstaltninger i Tønder Marsk samt  

 af spørgsmål om udnyttelse af det inddigede område nedsætter ministeren for  

 offentlige arbejder et udvalg. 
 Stk. 2.  Formanden og 1 andet medlem udpeges af  

 ministeren for offentlige arbejder, 1 medlem udpeges af landbrugsministeren,  

 1 medlem udpeges af miljøministeren, 1 medlem udpeges af statens  

 jordlovsudvalg, 2 medlemmer udpeges af Sønderjyllands amtsråd, 1 medlem  

 udpeges af Højer kommunalbestyrelse, 1 medlem udpeges af Tønder  

 kommunalbestyrelse, og 1 medlem udpeges af digelaget for marsken ved Tønder.  





 § 6.  Sønderjyllands amtsråd kan til det fremskudte  

 dige ved ekspropriation 

1) erhverve ejendomsret til arealer, der er nødvendige for udførelse  

 eller beskyttelse af anlægget, 
2) erhverve ret til at tage fyld af enhver art, klæg, græstørv og  

 lignende, 
3) erhverve ret til midlertidigt at anvende arealer til arbejdsplads,  

 oplagsplads eller lignende formål, 
4) erhverve færdselsrettigheder, der er nødvendige for anlæggets  

 gennemførelse og vedligeholdelse, 
5) pålægge ejendomme rådighedsbegrænsninger af hensyn til anlæggets  

 beskyttelse og vedligeholdelse. 

 Stk. 2.  Ekspropriation foretages efter bestemmelserne i  

 lov om offentlige veje §§ 44-45 og §§ 47-67 med fornødne lempelser. 



 § 7.  Det fremskudte dige kan projekteres og udføres  

 under teknisk tilsyn og regnskabsmæssig medvirken af kystinspektoratet, hvis  

 særlige udgifter i forbindelse hermed refunderes som en anlægsudgift. 



 § 8.  Det areal, der inddiges mellem de eksisterende  

 diger og det fremskudte dige, må ikke bebygges. 
 Stk. 2.  Ministeren for offentlige arbejder kan uanset  

 bestemmelsen i stk. 1 tillade, at der på det inddigede areal 

1) opføres bygninger, der er nødvendige for arealets udnyttelse til  

 afgræsning, 
2) opføres bolig for slusepersonale, 
3) i begrænset omfang opføres bygninger med henblik på turisme og  

 friluftsliv. 




 § 9.  I det område, der beskyttes af de eksisterende  

 diger og det fremskudte dige, må der ikke uden tilladelse fra ministeren for  

 offentlige arbejder opføres ny bebyggelse, medmindre bebyggelsen er  

 erhvervsmæssigt nødvendig for den pågældende ejendoms drift som  

 landbrugsejendom. Det samme gælder ombygning og tilbygning til bestående  

 bebyggelse. 
 Stk. 2.  Ministeren for offentlige arbejder fastsætter  

 efter forhandling med Sønderjyllands amtskommune og vedkommende kommuner den  

 nærmere afgrænsning af det område, der omhandles i stk. 1, og foretager  

 offentlig bekendtgørelse heraf. Kommunalbestyrelserne lader indskrænkningerne  

 i bebyggelsesadgangen tinglyse på de pågældende ejendomme. 
 Stk. 3.  Når der er foretaget offentlig bekendtgørelse  

 efter stk. 2, må der ikke etableres forhold i strid med stk. 1. 
 Stk. 4  Ministeren for offentlige arbejder kan bemyndige  

 amtsrådet eller vedkommende kommune til efter retninglinier fastsat af  

 ministeren at træffe afgørelse om meddelelse af tilladelse efter stk. 1. 
 Stk. 5.  Ministeren for offentlige arbejder kan  

 fastsætte regler om, at tilladelse ikke skal indhentes til nærmere angivne  

 arter af bebyggelse. 



 § 10.  Det påhviler den til enhver tid værende ejer af  

 en ejendom at berigtige et ulovligt forhold. 
 Stk. 2.  Vedkommende kommunalbestyrelse skal søge  

 forhold, der er i strid med § 9, lovliggjort ved at meddele påbud herom og om  

 fornødent foranledige sagen indbragt for domstolene. 



 § 11.  Med bøde straffes den, der 1) overtræder §§ 8  

 og 9, 2) tilsidesætter vilkår for en tilladelse efter §§ 8 og 9, 3) undlader  

 at efterkomme et påbud efter § 10. 
 Stk. 2.  Er overtrædelsen begået af et aktieselskab,  

 anpartsselskab, andelsselskab eller lignende, kan der pålægges virksomheden  

 som sådan bødeansvar. 



 § 12.  Statens vedligeholdelse af en del af Højer  

 Kanal ophører, når det fremskudte dige er anlagt. Det påhviler herefter  

 Sønderjyllands amtskommune at vedligholde denne del af kanalen i en for  

 afvanding af marsken ved Tønder tilfredsstillende stand. 



 § 13.  Tidspunktet for lovens ikrafttræden fastsættes  

 af ministeren for offentlige arbejder. 
 Stk. 2.  Regeringen kan ved aftale med  

 Forbundsrepublikken Tyskland forpligte Danmark til at anlægge og vedligeholde  

 det fremskudte dige. 


 Givet på Christiansborg slot, den 8.  

 juni 1977.  
Under Vor Kongelige Hånd og Segl. 
MARGRETHE R. 
Kjeld Olesen. 

Officielle noter
Ingen 
