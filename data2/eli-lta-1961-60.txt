

Lov om retslægerådet. 


    VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, gør vitterligt: Folketinget har vedtaget og Vi ved  

 Vort samtykke stadfæstet følgende lov: 



     § 1.  Retslægerådets opgave er at afgive  

 lægevidenskabelige og farmaceutiske skøn til offentlige myndigheder i sager  

 om enkeltpersoners retsforhold. Justitsministeren kan fastsætte nærmere  

 regler om, hvilke myndigheder der over for rådet kan fremsætte begæring om  

 afgivelse af skøn, og i hvilke sager dette kan ske. 



     § 2.  Rådet består af indtil 12 læger. Det arbejder i  

 2 afdelinger, af hvilke den ene behandler retspsykiatriske spørgsmål og den  

 anden alle øvrige retsmedicinske spørgsmål. 
     Stk. 2.  Medlemmerne beskikkes af kongen.  

 Justitsministeren udpeger blandt dem en formand og 2 næstformænd, en for hver  

 afdeling. 
     Stk. 3.  Justitsministeren beskikker et antal  

 sagkyndige, af hvilke rådet kan tilkalde en eller flere til deltagelse i en  

 sags behandling. 
     Stk. 4.  Såfremt en sags behandling forudsætter en  

 særlig sagkundskab, som rådets medlemmer og de i stk. 3 nævnte sagkyndige  

 ikke i tilstrækkeligt omfang er i besiddelse af, kan rådet tilkalde andre  

 sagkyndige til at deltage i sagens behandling. 
     Stk. 5.  Beskikkelse af medlemmer og de i stk. 3 nævnte  

 sagkyndige sker for 6 år. Når omstændighederne taler derfor, kan beskikkelse  

 dog ske for et kortere åremål. 



     § 3.  Justitsministeren beskikker et antal  

 praktiserende læger, tandlæger, jordemødre, sygeplejersker,  

 hospitalslaboranter, fysioterapeuter, apotekere og apotekermedhjælpere til at  

 deltage i rådets behandling af de i lov om sundshedsvæsenets centralstyrelse  

 § 5 og lov om apotekervæsenet § 19 nævnte sager. 
     Stk. 2.  Bestemmelsen i § 2, stk. 5, finder tilsvarende  

 anvendelse. 



     § 4.  Justitsministeren fastsætter regler om rådets  

 virksomhed. 



     § 5.  Lov nr. 131 af 16. april 1935 om retslægerådet  

 ophæves. 



 Givet på Christiansborg Slot, den 25.  

 marts 1961.  


Under Vor Kongelige Hånd og Segl. 


FREDERIK R. 

    /Hans Hækkerup. 

Officielle noter
Ingen 
