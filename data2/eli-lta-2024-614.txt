
Lov om statsligt udpegede energiparker
VI FREDERIK DEN TIENDE, af Guds Nåde Danmarks Konge, gør vitterligt:
Folketinget har vedtaget og Vi ved Vort samtykke stadfæstet følgende lov:



Kapitel 1


Formål og definitioner




§ 1. Loven har til formål at fremme elproduktion fra vedvarende energikilder på land via statsligt udpegede energiparker med forbedrede muligheder for opstilling af vindmøller og solcelleanlæg under nødvendig hensyntagen til øvrige samfundsmæssige interesser i arealanvendelsen.

Stk. 2. Loven har endvidere til formål at forbedre mulighederne for etablering af tilknyttede anlæg i energiparker, hvor særlige hensyn taler for denne placering.



§ 2. I denne lov forstås ved:

1) Energipark: Et areal, der er udpeget efter § 3, med det formål at fremme opstilling af vindmøller, solcelleanlæg eller en blanding heraf eller etablering af tilknyttede anlæg.

2) Tilknyttede anlæg: Ptx-anlæg og anden erhvervsmæssig bebyggelse.

3) Ptx-anlæg: Teknisk installation, som anvender elektricitet til produktion af brint på grundlag af elektrolyse og eventuelt konverterer den producerede brint til brændstoffer, kemikalier eller andre materialer.

4) Anden erhvervsmæssig bebyggelse: Bygninger, installationer og faciliteter, der anvendes til erhvervsaktiviteter som f.eks. udvikling, produktion eller salg af varer eller tjenesteydelser, og som ikke er ptx-anlæg.



Kapitel 2


Udpegning af energiparker




§ 3. Ministeren for byer og landdistrikter kan med kommunalbestyrelsens tilslutning fastsætte regler om et areals anvendelse som energipark, hvis

1) arealet forventes at kunne rumme vindmøller, solcelleanlæg eller en blanding heraf med en samlet årlig elproduktion på minimum 100 GWh, jf. dog stk. 2, og

2) nationale interesser ikke taler afgørende imod udpegningen.

Stk. 2. Ministeren for byer og landdistrikter kan uanset kravet i stk. 1, nr. 1, udpege et areal som energipark med henblik på at forbedre mulighederne for etablering af tilknyttede anlæg ved landanlæg til havvindmølleparker.

Stk. 3. Ministeren for byer og landdistrikter skal inddrage relevante ministre ved en vurdering af nationale interesser, der kan være af betydning for en udpegning, jf. stk. 1, nr. 2. Ministeren for byer og landdistrikter skal, hvor det er relevant for vurderingen, tillige inddrage stiftsøvrigheden.

Stk. 4. Ministeren for byer og landdistrikter kan tillægge regler udstedt i medfør af stk. 1 retsvirkning som kommuneplan, der er vedtaget i henhold til kapitel 4 i lov om planlægning.



§ 4. Ministeren for byer og landdistrikter indkalder ved offentlig digital annoncering forslag til arealer, der kan udpeges som energipark, jf. § 3, stk. 1.

Stk. 2. Et forslag skal indeholde en klar afgrænsning af det foreslåede areal og en redegørelse for, at arealet forventes at kunne rumme vindmøller, solcelleanlæg eller en blanding heraf med en samlet årlig elproduktion på minimum 100 GWh, jf. § 3, stk. 1, nr. 1, eller at tilknyttede anlæg ønskes placeret ved landanlæg til havvindmølleparker, jf. § 3, stk. 2.

Stk. 3. Et forslag, der indsendes af en kommunalbestyrelse, og som forudsætter en undtagelse fra § 11 a, stk. 8, i lov om planlægning, jf. denne lovs § 10, skal tillige indeholde en redegørelse for den særlige planlægningsmæssige eller funktionelle begrundelse for placeringen.

Stk. 4. Ministeren for byer og landdistrikter kan fastsætte nærmere regler om indsendelse af forslag efter stk. 1, herunder om frist for indsendelse af forslag, om krav til forslags indhold og form og om, at forslag skal indsendes digitalt.



§ 5. Før udpegning af et areal som energipark i medfør af § 3, stk. 1, skal et forslag om udpegning offentliggøres digitalt.

Stk. 2. Ministeren for byer og landdistrikter fastsætter en frist på mindst 8 uger for fremsættelse af bemærkninger til forslaget.



§ 6. Kommunalbestyrelsen og regionsrådet skal gives lejlighed til at udtale sig, inden forslag om udpegning af en energipark offentliggøres efter § 5, stk. 1.



§ 7. Foretages der efter udløbet af fristen fastsat efter § 5, stk. 2, væsentlige ændringer af forslaget om udpegning, skal der foretages en ny offentliggørelse, jf. § 5, stk. 1.

Stk. 2. Ministeren for byer og landdistrikter fastsætter en passende frist for fremsættelse af bemærkninger til det ændrede forslag, dog mindst 4 uger.



§ 8. Ministeren for byer og landdistrikter kan kun foretage ændringer af og ophæve regler fastsat i medfør af § 3, stk. 1, med inddragelse af relevante ministre og stiftsøvrigheden, jf. § 3, stk. 3, og efter forudgående offentliggørelse, jf. § 5.



Kapitel 3


Planlægning i kystnærhedszonen og udlæg af byzone i energiparker




§ 9. Ved planlægning til realisering af en energipark finder § 5 b, stk. 1, nr. 1, i lov om planlægning ikke anvendelse.



§ 10. Ministeren for byer og landdistrikter kan i forbindelse med udpegning af en energipark, jf. § 3, stk. 1, hvor der er en særlig planlægningsmæssig eller funktionel begrundelse for placering af tilknyttede anlæg i energiparken, fastsætte regler om, at § 11 a, stk. 8, i lov om planlægning ikke finder anvendelse ved planlægning af tilknyttede anlæg.



Kapitel 4


Administrative bestemmelser m.v.




§ 11. Ministeren for byer og landdistrikter, miljøministeren og kulturministeren kan bemyndige en statslig myndighed, der er oprettet under det pågældende ministerium, til at udøve de beføjelser, der i denne lov er tillagt ministeren.



§ 12. Ministeren for byer og landdistrikter kan efter anmodning fra kommunalbestyrelsen og i øvrigt i særlige tilfælde beslutte at overtage kommunalbestyrelsens beføjelser efter lov om planlægning i sager, der vedrører eller i øvrigt er af betydning for opstilling af vindmøller, solcelleanlæg eller tilknyttede anlæg i energiparker.



§ 13. Miljøministeren kan efter anmodning fra kommunalbestyrelsen og i øvrigt i særlige tilfælde beslutte at overtage kommunalbestyrelsens beføjelser efter lov om naturbeskyttelse, lov om miljøbeskyttelse og lov om miljøvurdering af planer og programmer og af konkrete projekter (VVM) i sager, der vedrører eller i øvrigt er af betydning for opstilling af vindmøller, solcelleanlæg eller tilknyttede anlæg i energiparker.



§ 14. Kulturministeren kan efter anmodning fra kommunalbestyrelsen og i øvrigt i særlige tilfælde beslutte at overtage kommunalbestyrelsens beføjelser efter museumslovens § 29 j, stk. 2, i sager, der vedrører eller i øvrigt er af betydning for opstilling af vindmøller, solcelleanlæg eller tilknyttede anlæg i energiparker.



§ 15. Ministeren for byer og landdistrikter kan pålægge kommunalbestyrelsen at tilvejebringe oplysninger til brug for udpegning af arealer som energiparker, herunder til behandling af forslag til arealer, jf. § 4, stk. 1.



§ 16. Miljøministeren kan fastsætte regler om pligt for kommunalbestyrelsen til at indberette og ajourføre oplysninger om behandling af ansøgninger om etablering af vindmøller, solcelleanlæg og tilknyttede anlæg i energiparker.



Kapitel 5


Lovens ikrafttræden




§ 17. Loven træder i kraft den 1. juli 2024.



Kapitel 6


Ændringer i anden lovgivning


§ 18. I lov om planlægning, jf. lovbekendtgørelse nr. 223 af 1. marts 2024, foretages følgende ændringer:

1. I § 11, stk. 4, indsættes efter nr. 6 som nyt nummer:

»7) regler udstedt i medfør af § 3, stk. 1, i lov om statsligt udpegede energiparker,«.
Nr. 7 og 8 bliver herefter nr. 8 og 9.

2. I § 13, stk. 1, indsættes efter nr. 7 som nyt nummer:

»8) regler udstedt i medfør af § 3, stk. 1, i lov om statsligt udpegede energiparker,«.
Nr. 8 og 9 bliver herefter nr. 9 og 10.

3. I § 15, stk. 5, ændres »stk. 1 og 2« til: »stk. 1-3«.

4. I § 19, stk. 3, ændres »regler eller beslutning efter § 3 eller en tilladelse efter § 15 b, stk. 3, eller en aftale med en nationalparkfond eller en statslig, regional eller kommunal myndighed« til: »regler eller beslutning efter § 3, en tilladelse efter § 15 b, stk. 3, en aftale med en nationalparkfond eller en statslig, regional eller kommunal myndighed eller regler udstedt i medfør af § 3, stk. 1, i lov om statsligt udpegede energiparker«.

5. I § 29, stk. 1, 1. pkt., ændres »eller regler og beslutninger efter § 3« til: », regler og beslutninger efter § 3 eller regler udstedt i medfør af § 3, stk. 1, i lov om statsligt udpegede energiparker«.

§ 19. I lov om naturbeskyttelse, jf. lovbekendtgørelse nr. 1392 af 4. oktober 2022, som ændret ved § 2 i lov nr. 1790 af 28. december 2023 og § 10 i lov nr. 322 af 2. april 2024, foretages følgende ændringer:

1. I § 50, stk. 1, indsættes efter 1. pkt. som nyt punktum:
»Fredningsnævnet kan for fredede arealer, der udpeges som energiparker efter lov om statsligt udpegede energiparker, meddele dispensation til etablering af vindmøller og solcelleanlæg, når det er nødvendigt, for at energiparken kan realiseres.«

2. I § 50, stk. 3, ændres »stk. 3« til: »stk. 4«.

3. I § 65 indsættes efter stk. 2 som nyt stykke:

»Stk. 3. Kommunalbestyrelsen kan for arealer, der udpeges som energiparker efter lov om statsligt udpegede energiparker, gøre undtagelse fra bestemmelserne i § 16, stk. 1, § 17, stk. 1, § 18, stk. 1, og § 19, stk. 1, til etablering af vindmøller, solcelleanlæg eller tilknyttede anlæg i energiparken, når det er nødvendigt, for at energiparken kan realiseres.«
Stk. 3 og 4 bliver herefter stk. 4 og 5.

4. To steder i § 65, stk. 4, der bliver stk. 5, ændres »stk. 3« til: »stk. 4«.

5. I § 67, stk. 2, ændres »§ 65, stk. 1 og 2« til: »§ 65, stk. 1-3«.

§ 20. I lov om skove, jf. lovbekendtgørelse nr. 690 af 26. maj 2023, som ændret ved § 33 i lov nr. 679 af 3. juni 2023 og § 11 i lov nr. 322 af 2. april 2024, foretages følgende ændringer:

1. I § 6 indsættes som stk. 4:

»Stk. 4. Miljøministeren kan for arealer, der udpeges som energiparker efter lov om statsligt udpegede energiparker, ophæve fredskovspligten til etablering af vindmøller, solcelleanlæg eller tilknyttede anlæg i energiparken, når det er nødvendigt, for at energiparken kan realiseres.«

2. I § 38 indsættes som stk. 3:

»Stk. 3. Miljøministeren kan for arealer, der udpeges som energiparker efter lov om statsligt udpegede energiparker, dispensere fra § 11, stk. 1, til etablering af vindmøller, solcelleanlæg eller tilknyttede anlæg i energiparken, når det er nødvendigt, for at energiparken kan realiseres.«

§ 21. I lov om råstoffer, jf. lovbekendtgørelse nr. 124 af 26. januar 2017, som ændret senest ved § 9 i lov nr. 322 af 2. april 2024, foretages følgende ændring:

1. I § 5 a, stk. 3, indsættes efter »planlægning,«: »regler fastsat i medfør af § 3, stk. 1, i lov om statsligt udpegede energiparker,«.

§ 22. I museumsloven, jf. lovbekendtgørelse nr. 358 af 8. april 2014, som ændret ved § 46 i lov nr. 1715 af 27. december 2016 og § 1 i lov nr. 900 af 21. juni 2022, foretages følgende ændring:

1. I § 29 j, stk. 2, indsættes som 2. pkt.:
»Kommunalbestyrelsen kan for arealer, der udpeges som energiparker efter lov om statsligt udpegede energiparker, desuden gøre undtagelse fra bestemmelsen i § 29 a, stk. 1, til etablering af vindmøller, solcelleanlæg eller tilknyttede anlæg i energiparken, når det er nødvendigt, for at energiparken kan realiseres.«



Kapitel 7


Territorial gyldighed




§ 23. Loven gælder ikke for Færøerne og Grønland.Givet på Christiansborg Slot, den 11. juni 2024Under Vor Kongelige Hånd og SeglFREDERIK R./ Morten Dahlin