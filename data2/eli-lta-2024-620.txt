
Lov om passagerafgift på flyrejser1)
VI FREDERIK DEN TIENDE, af Guds Nåde Danmarks Konge, gør vitterligt:
Folketinget har vedtaget og Vi ved Vort samtykke stadfæstet følgende lov:



Kapitel 1


Lovens anvendelsesområde




§ 1. Der svares afgift til statskassen efter bestemmelserne i denne lov for hver passager, der rejser med et luftfartøj, som afgår fra Danmark.



§ 2. Der svares alene afgift for en passagers kommercielle flyrejse i et luftfartøj, der er godkendt til mere end ti passagersæder, eller som har største tilladte startvægt på mere end 5.700 kg, jf. dog stk. 2.

Stk. 2. Der svares ikke afgift for

1) transit- og transferpassagerer, hvis rejsen står i direkte forbindelse med en anden flyrejse inden for 24 timer med afgang fra Danmark,

2) luftfartsselskabets personale på tjenesterejse og

3) børn under 2 år.



Kapitel 2


Afgiftens størrelse




§ 3. Afgiften udgør følgende:

1) For en flyrejse med en slutdestination, som fremgår af lovens bilag 1, 30 kr. fra og med den 1. januar 2025 til og med den 31. december 2027 og 40 kr. fra og med den 1. januar 2028 til og med den 31. december 2029. Fra og med den 1. januar 2030 udgør afgiften efter 1. pkt. 50 kr. (2030-niveau).

2) For en flyrejse med en slutdestination, som fremgår af lovens bilag 2, 250 kr. fra og med den 1. januar 2025 til og med den 31. december 2025, 260 kr. fra og med den 1. januar 2026 til og med den 31. december 2026, 270 kr. fra og med den 1. januar 2027 til og med den 31. december 2027, 280 kr. fra og med den 1. januar 2028 til og med den 31. december 2028 og 300 kr. fra og med den 1. januar 2029 til og med den 31. december 2029. Fra og med den 1. januar 2030 udgør afgiften efter 1. pkt. 310 kr. (2030-niveau).

3) For en flyrejse med en anden slutdestination end de slutdestinationer, som fremgår af bilag 1 og 2, 300 kr. fra og med den 1. januar 2025 til og med den 31. december 2025, 320 kr. fra og med den 1. januar 2026 til og med den 31. december 2026, 340 kr. fra og med den 1. januar 2027 til og med den 31. december 2027, 350 kr. fra og med den 1. januar 2028 til og med den 31. december 2028 og 390 kr. fra og med den 1. januar 2029 til og med den 31. december 2029. Fra og med den 1. januar 2030 udgør afgiften efter 1. pkt. 410 kr. (2030-niveau).

Stk. 2. Afgiftssatserne som nævnt i stk. 1, nr. 1, 2. pkt., nr. 2, 2. pkt., og nr. 3, 2. pkt., reguleres årligt efter udviklingen i nettoprisindekset, som offentliggøres af Danmarks Statistik, jf. lov om beregning af et nettoprisindeks. Reguleringen sker første gang for kalenderåret 2031.

Stk. 3. Reguleringen, jf. stk. 2, foretages på grundlag af nettoprisindeksets årsgennemsnit i året 2 år forud for det kalenderår, i hvilket satsen skal gælde. Satserne forhøjes eller nedsættes med samme procent som den, hvormed nettoprisindekset er ændret i forhold til niveauet i 2028. Den procentvise ændring beregnes med én decimal. De satser, der fremkommer efter procentreguleringen, afrundes til nærmeste hele tal.



Kapitel 3


Afgiftspligten og registrerede virksomheder




§ 4. Afgiftspligten, jf. § 1, indtræder på det tidspunkt, hvor luftfartøjet afgår fra Danmark.

Stk. 2. Afgiftspligten, jf. § 1, påhviler det ansvarlige luftfartsselskab.



§ 5. Virksomheder, der som ansvarlige luftfartsselskaber er afgiftspligtige, jf. § 4, stk. 2, skal anmelde deres virksomhed til registrering hos told- og skatteforvaltningen.

Stk. 2. Afgifts- og registreringspligtige virksomheder omfattet af stk. 1, som har forretningssted i et andet EU-land eller i et land uden for EU, med hvilket Danmark har en aftale om gensidig bistand til inddrivelse, der svarer til reglerne inden for EU, kan lade sig registrere ved en fysisk person, der er bosiddende her i landet, eller ved en juridisk person, der har forretningssted her i landet.

Stk. 3. Afgifts- og registreringspligtige virksomheder omfattet af stk. 1, som har forretningssted i et land uden for EU, med hvilket Danmark ikke har en aftale om gensidig bistand til inddrivelse, der svarer til reglerne inden for EU, skal lade sig registrere ved en fysisk person, der er bosiddende her i landet, eller ved en juridisk person, der har forretningssted her i landet.

Stk. 4. Anmeldelse til registrering efter stk. 1 skal ske, senest 8 dage inden registreringspligtig virksomhed påbegyndes. Ændringer i en virksomheds eksisterende registreringsforhold skal meddeles told- og skatteforvaltningen senest 8 dage efter ændringen. Virksomheder, der ophører med at drive registreringspligtig virksomhed efter denne lov, skal underrette told- og skatteforvaltningen om virksomhedens ophør senest 8 dage efter ophøret.

Stk. 5. Told- og skatteforvaltningen udsteder et bevis til de registrerede virksomheder.



Kapitel 4


Angivelse og opkrævning af betaling




§ 6. Afgiftsperioden er måneden.



§ 7. De registrerede virksomheder, jf. § 5, skal opgøre den afgiftspligtige mængde for en afgiftsperiode, jf. § 6, som antallet af afrejsende passagerer omfattet af afgiftspligten, jf. § 1, jf. dog § 2.



§ 8. De registrerede virksomheder, jf. § 5, skal efter udløbet af hver afgiftsperiode, jf. § 6, og senest den 15. i den følgende måned, jf. dog § 9, stk. 3, over for told- og skatteforvaltningen angive antallet af afrejsende passagerer opgjort efter § 7 pr. afgiftskategori efter afgiftssatserne i § 3, stk. 1.



§ 9. De registrerede virksomheder, jf. § 5, skal indbetale afgiften til told- og skatteforvaltningen.

Stk. 2. Krav på betaling af afgiften stiftes og forfalder den første dag i den måned, hvor angivelsen i medfør af § 8 skal angives, og skal indbetales senest samtidig med angivelsesfristens udløb. Angivelsen og betalingen af afgiften sker i øvrigt efter reglerne i opkrævningsloven.

Stk. 3. Er den sidste rettidige angivelses- eller betalingsdag en banklukkedag, anses den førstkommende bankdag som sidste rettidige angivelses- eller betalingsdag.



§ 10. Er en virksomhed registreret ved en repræsentant efter § 5, stk. 3, hæfter de solidarisk for betaling af afgiften.



Kapitel 5


Regnskabsbestemmelser




§ 11. De registrerede virksomheder skal føre et regnskab over afgiftspligtige og ikkeafgiftspligtige passagerer for hver flyrejse, der kan danne grundlag for opgørelsen af, om afgiften af de afgiftspligtige passagerer er betalt korrekt.

Stk. 2. Regnskabet efter stk. 1 skal kunne dokumenteres ved fakturaer, kvitteringer eller andre fysiske eller elektroniske dokumenter og danne grundlag for opgørelsen af den afgiftspligtige mængde for hver afgiftsperiode efter § 7 og for kontrollen med afgiftens betaling. De registrerede virksomheder skal opbevare en kopi af fakturaer, kvitteringer eller andre fysiske eller elektroniske dokumenter, som danner grundlag for afgiftsberegningen. Opbevaringen kan ske elektronisk. Regnskabsmaterialet skal opbevares i 5 år efter regnskabsårets udløb.

Stk. 3. Told- og skatteforvaltningen kan fastsætte nærmere regler for virksomhedernes regnskabsførelse efter stk. 1.



Kapitel 6


Kontrolbestemmelser




§ 12. Told- og skatteforvaltningen har, hvis det skønnes nødvendigt, til enhver tid mod behørig legitimation uden retskendelse adgang til hos afgiftspligtige virksomheder, jf. § 4, stk. 2, eller en fysisk eller juridisk person omfattet af § 5, stk. 2 og 3, at gennemgå forretningsbøger, andet regnskabsmateriale og korrespondance m.v., der kan have betydning for kontrollen med betaling af afgiften. Ved gennemgangen kan told- og skatteforvaltningen sikre sig oplysninger som nævnt i 1. pkt. I det omfang de nævnte oplysninger er registreret elektronisk, omfatter told- og skatteforvaltningens kontroladgang også en elektronisk adgang hertil.

Stk. 2. Ved kontrollen efter stk. 1 skal ejeren af virksomheden og dennes ansatte yde told- og skatteforvaltningen den nødvendige vejledning og hjælp.

Stk. 3. Oplysninger nævnt i stk. 1, herunder i elektronisk form, skal efter anmodning udleveres eller indsendes til told- og skatteforvaltningen.

Stk. 4. Offentlige myndigheder skal efter anmodning fra told- og skatteforvaltningen videregive enhver oplysning, herunder fortrolige oplysninger, til brug for registrering af og kontrol med afgiftspligtige virksomheder omfattet af denne lov.

Stk. 5. Politiet yder om nødvendigt told- og skatteforvaltningen bistand til gennemførelse af kontrollen efter stk. 1.



§ 13. Har den registrerede virksomhed ikke rettidigt angivet antallet af afrejsende passagerer pr. afgiftskategori, jf. § 8, kan told- og skatteforvaltningen pålægge virksomheden daglige tvangsbøder, indtil virksomheden har angivet antallet af afrejsende passagerer pr. afgiftskategori.

Stk. 2. Efterkommes en anmodning om udlevering af oplysninger efter § 12, stk. 3, ikke, kan told- og skatteforvaltningen give pålæg om, at oplysningerne skal indsendes inden en fastsat frist, og pålægge daglige tvangsbøder fra fristens overskridelse, indtil pålægget efterkommes.

Stk. 3. Klage over et pålæg efter stk. 1 og 2 har ikke opsættende virkning. Landsskatteretten kan dog tillægge en klage over et pålæg efter stk. 1 og 2 opsættende virkning, hvis særlige omstændigheder taler herfor. Landsskatterettens afgørelse kan træffes af en retsformand.



Kapitel 7


Straffebestemmelser




§ 14. Med bøde straffes den, som forsætligt eller groft uagtsomt

1) afgiver urigtige eller vildledende oplysninger eller fortier oplysninger til brug for afgiftskontrollen, jf. § 12, eller

2) overtræder § 5, stk. 1, 3 eller 4, § 8 eller § 11, stk. 1 eller 2.

Stk. 2. Den, der begår en af de i stk. 1 nævnte overtrædelser med forsæt til at unddrage afgift til det offentlige, straffes med bøde eller fængsel indtil 1 år og 6 måneder, medmindre højere straf er forskyldt efter straffelovens § 289.

Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.



§ 15. Reglerne i opkrævningslovens §§ 18 og 19 finder tilsvarende anvendelse på sager om overtrædelse af denne lov.



§ 16. I forskrifter, der udstedes i medfør af loven, kan der fastsættes straf af bøde for den, der forsætligt eller groft uagtsomt overtræder bestemmelser i forskrifterne.



Kapitel 8


Ikrafttræden m.v.




§ 17. Loven træder i kraft den 1. januar 2025.

Stk. 2. Loven finder alene anvendelse på passagerers kommercielle flyrejser fra og med den 1. januar 2025, hvor en flybillet eller det tilsvarende dokument, der giver en passager adgang til flyrejsen, er solgt den 1. januar 2025 eller senere.

Stk. 3. For virksomheder, som på tidspunktet for lovens ikrafttræden er registreringspligtige, jf. § 5, stk. 1, indtræder registreringspligten efter § 5, stk. 4, den 15. januar 2025.



Kapitel 9


Ændring i anden lovgivning


§ 18. I opkrævningsloven, jf. lovbekendtgørelse nr. 2711 af 20. december 2021, som ændret senest ved § 2 i lov nr. 1795 af 28. december 2023, foretages følgende ændring:

1. Bilag 1, liste A, nr. 20, affattes således:

»20) Lov om passagerafgift på flyrejser.«



Kapitel 10


Territorialbestemmelse




§ 19. Loven gælder ikke for Færøerne og Grønland.Givet på Christiansborg Slot, den 11. juni 2024Under Vor Kongelige Hånd og SeglFREDERIK R./ Jeppe Bruus





Bilag 1

Slutdestinationer omfattet af § 3, stk. 1, nr. 1:













 
 



Albanien


Moldova




Andorra


Monaco




Belarus


Montenegro




Belgien


Nederlandene




Bosnien-Hercegovina


Nordmakedonien




Bulgarien


Norge




Cypern


Polen




Danmark


Portugal




Estland


Rumænien




Finland


San Marino




Frankrig


Schweiz




Færøerne


Serbien




Grækenland


Slovakiet




Grønland


Slovenien




Irland


Spanien




Island


Storbritannien




Italien


Sverige




Kosovo


Tjekkiet




Kroatien


Tyrkiet




Letland


Tyskland




Liechtenstein


Ukraine




Litauen


Ungarn




Luxembourg


Vatikanstaten




Malta


Østrig
















Bilag 2

Slutdestinationer omfattet af § 3, stk. 1, nr. 2:













 
 



Afghanistan


Libanon




Algeriet


Libyen




Armenien


Mali




Aserbajdsjan


Marokko




Bahrain


Mauretanien




Burkina Faso


Niger




Canada


Oman




Djibouti


Pakistan




Egypten


Palæstina




Elfenbenskysten


Qatar




Eritrea


Rusland




Etiopien


Saudi-Arabien




De Forenede Arabiske Emirater


Senegal




Gambia


Sudan




Georgien


Syrien




Guinea


Tadsjikistan




Guinea-Bissau


Tchad




Irak


Tunesien




Iran


Turkmenistan




Israel


Usbekistan




Jordan


USA




Kap Verde


Yemen




Kasakhstan

 



Kirgisistan

 



Kuwait

 








Officielle noter
1) Loven har som udkast været notificeret i overensstemmelse med Europa-Parlamentets og Rådets direktiv (EU) 2015/1535 af 9. september 2015 om en informationsprocedure med hensyn til tekniske forskrifter samt forskrifter for informationssamfundets tjenester (kodifikation).