
Lov om sikkerhedsmæssige og miljømæssige forhold  

 ved atomanlæg m.v. 

(Atomanlægsloven) 
VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov: 



 § 1.  Bestemmelserne i denne lov omfatter: 

1) Nukleare reaktoranlæg samt andre anlæg, hvis funktion er betinget af  

 anvendelsen af nukleart brændsel. 
2) Anlæg til brydning, fremstilling, bearbejdning og opbevaring af nyt  

 nukleart brændsel, samt anlæg til opbevaring og bearbejdning af bestrålet  

 nukleart brændsel og andre radioaktive produkter, herunder affald, jfr. dog §  

 15, stk. 2. 
3) Transport af nukleart brændsel og radioaktivt produkt, jfr. dog § 15,  

 stk. 2. 




 § 2.  Placering, bygning og drift af de i § 1 nævnte  

 anlæg og gennemførelse af de i samme paragraf nævnte transporter kan kun ske  

 efter tilladelse meddelt i henhold til denne lov. 
 Stk. 2.  Tilladelse må ikke meddeles, hvor det skønnes  

 betænkeligt af hensyn til sikkerheden eller andre væsentlige, almene  

 interesser. For så vidt angår strålingsrisiko skal myndighederne påse, at  

 befolkningen og de ansatte på det pågældende anlæg udsættes mindst muligt for  

 ioniserende stråling. 
 Stk. 3.  Ved meddelelse af tilladelse til bygning og  

 drift af et nukleart reaktoranlæg påser myndighederne, at bygningsværker,  

 komponenter og andet udstyr, der hører til anlægget, konstrueres, fremstilles  

 og afprøves i overensstemmelse med deres sikkerhedsmæssige betydning, og at  

 selve reaktoranlægget er forsynet med sikkerhedsarrangementer, hvis funktion  

 i tilfælde af havari på anlægget yder befolkningen størst mulig sikkerhed mod  

 skader. 



 § 3.  Tilladelse til en ansøgt placering af et  

 nukleart reaktoranlæg og af anlæg til opbevaring og bearbejdning af bestrålet  

 nukleart brændsel og af radioaktive affaldsprodukter meddeles af  

 miljøministeren efter forhandling med handelsministeren. Tilladelse kan kun  

 meddeles, såfremt folketinget efter indstilling fra miljøministeren har givet  

 sin tilslutning hertil ved en folketingsbeslutning. Tilladelsen bortfalder,  

 såfremt der ikke efter stk. 2 meddeles tilladelse til anlæggets bygning og  

 drift. Inden miljøministeren fremsætter forslag til folketingsbeslutning,  

 skal de amtsråd og kommunalbestyrelser, der vil blive berørt af tilladelsen,  

 have afgivet en udtalelse om den ansøgte placering. 
 Stk. 2.  Tilladelse til bygning og drift af et nukleart  

 reaktoranlæg og af anlæg til opbevaring og bearbejdning af bestrålet nukleart  

 brændsel og af radioaktive affaldsprodukter og tilladelse til placering,  

 bygning og drift af de i § 1 nævnte øvrige anlæg meddeles af miljøministeren  

 efter forudgående forhandling med vedkommende folketingsudvalg. 
 Stk. 3.  Miljøministeren underretter vedkommende  

 folketingsudvalg om alle væsentlige forhold af sikkerhedsmæssig og  

 miljømæssig karakter vedrørende de i § 1 nævnte anlæg. 
 Stk. 4.  Tilladelse i henhold til stk. 1, 2 og 5  

 meddeles på grundlag af indstilling fra miljøstyrelsen og sundhedsstyrelsen.  


 Stk. 5.  Miljøministeren giver tilladelse til  

 genneførelse af de i § 1 nævnte transporter og kan bemyndige  

 sundhedsstyrelsen til at give tilladelse til gennemførelse af den enkelte  

 transport. 



 § 4.  Miljøstyrelsen og sundhedsstyrelsen behandler de  

 nukleare sikkerhedsmæssige spørgsmål i forbindelse med indgivne ansøgninger  

 og afgiver indstilling herom til miljøministeren. 
 Stk. 2.  Miljøministeren fastsætter regler for  

 ansøgningers indhold og omfang m.v. Miljøministeren fastsætter generelle krav  

 til den nukleare sikkerhed og kan bemyndige miljøstyrelsen og  

 sundhedsstyrelsen til at udstede nærmere forskrifter vedrørende de generelle  

 krav til den nukleare sikkerhed. 
 Stk. 3.  Ansøgning om tilladelser i henhold til § 3 skal  

 være ledsaget af sikkerhedsdokumentation, indeholdende ansøgers bedømmelse og  

 konklusioner vedrørende de nukleare sikkerhedsforhold, herunder beskrivelse  

 af anlægsområdet og dets omgivelser, og sådanne yderligere oplysninger, som  

 er nødvendige for myndighedernes behandling af ansøgningen. 
 Stk. 4.  Miljøministeren fastsætter almindelige regler  

 for sikkerhedsdokumentationens indhold og kan bemyndige miljøstyrelsen og  

 sundhedsstyrelsen til at give nærmere bestemmelser herfor. 
 Stk. 5.  For myndighedernes behandling af ansøgninger og  

 for udøvelse af tilsyn betales et gebyr, hvis størrelse fastsættes af  

 miljøministeren. 



 § 5.  Tilladelse i henhold til § 3 meddeles på de  

 vilkår, som findes påkrævet af hensyn til sikkerheden og andre væsentlige,  

 almene interesser, herunder at der ved driftens ophør træffes sådanne  

 foranstaltninger, som miljøministeren finder påkrævede. 
 Stk. 2.  På grundlag af de i medfør af stk. 1 meddelte  

 vilkår fastsætter miljøstyrelsen og sundhedsstyrelsen de nærmere betingelser  

 for bygning og drift af anlæg. 
 Stk. 3.  Vilkår og betingelser kan ændres, og nye vilkår  

 og betingelser kan opstilles, såfremt dette findes påkrævet af hensyn til  

 sikkerheden eller andre væsentlige, almene interesser. 



 § 6.  En tilladelse kan kaldes tilbage, såfremt: 

1) væsentlige forudsætninger for tilladelsen viser sig ikke at have været  

 til stede, 
2) der sker tilsidesættelse af stillede vilkår eller 
3) hensynet til sikkerheden eller anden tvingende grund i øvrigt kræver  

 standsning eller nedlæggelse af anlægget. 




 § 7.  Miljøstyrelsen og sundhedsstyrelsen har adgang  

 til at fordre sig meddelt enhver oplysning, der af disse myndigheder skønnes  

 af betydning for sikkerheden. De kan til enhver tid uden retskendelse mod  

 behørig legitimation fordre adgang til at udøve tilsyn på anlægget under  

 bygning og drift eller hos leverandører til anlægget. De kan meddele pålæg,  

 som er fornødne til at sikre overholdelsen af opstillede vilkår og  

 betingelser, eller som i øvrigt skønnes nødvendige af sikkerhedsmæssige  

 grunde, ligesom de i påtrængende tilfælde af sikkerhedsmæssige grunde kan  

 forlange brugen af anlægget standset, indtil der er taget stilling til, om og  

 i bekræftende fald hvornår brugen af anlægget kan genoptages. 
 Stk. 2.  Miljøstyrelsens og sundhedsstyrelsens  

 betingelser, pålæg eller andre afgørelser kan påklages til miljøministeren.  


 Stk. 3.  Nærmere regler for tilsynets udøvelse, herunder  

 om tilsyn med de i § 1, nr. 3, nævnte transporter, fastsættes af  

 miljøministeren. 



 § 8.  For ethvert nukleart reaktoranlæg oprettes et  

 særligt sikkerhedsråd. 
 Stk. 2.  Sikkerhedsrådet skal efter anmodning eller på  

 eget initiativ rådgive værkets ledelse og de myndigheder, der er pålagt  

 opgaver vedrørende den nukleare sikkerhed i forbindelse med anlægget. 
 Stk. 3.  Rådet består af repræsentanter for de ansatte  

 på værket, værkets ledelse, arbejdstilsynet, miljøstyrelsen, de lokale  

 kommunale myndigheder og valgte repræsentanter for den lokale befolkning.  


 Stk. 4.  Miljøministeren fastsætter efter forhandling  

 med arbejdsministeren nærmere regler om sikkerhedsrådenes nedsættelse og  

 virksomhed. 
 Stk. 5.  For det enkelte anlæg bestemmer miljøministeren  

 efter forhandling med de berørte amtsråd og kommunalbestyrelser, hvem der er  

 stemmeberettigede ved valg af repræsentanter for den lokale befolkning. 



 § 9.  Foreskriver internationale aftaler kontrol med,  

 at nukleare anlæg m.v. alene bruges til fredelige formål, kan miljøministeren  

 fastsætte de forskrifter, der er fornødne til gennemførelsen heraf.  

 Miljøstyrelsen kan eventuelt sammen med de personer, der udøver den i aftalen  

 nævnte kontrol, til enhver tid uden retskendelse mod behørig legitimation  

 fordre adgang til at udøve tilsyn med anlæggene. 



 § 10.  Tilladelse til nukleart drevne transportmidlers  

 tilstedeværelse og benyttelse på dansk territorium, herunder nukleare skibes  

 besejling af danske farvande og adgang til danske havne, meddeles af  

 miljøministeren efter forudgående forhandling med vedkommende  

 folketingsudvalg. Lovens bestemmelser i øvrigt finder også anvendelse på  

 disse forhold. 



 § 11.  Miljøstyrelsen skal følge og vurdere forhold af  

 betydning for den nukleare sikkerhed. Miljøstyrelsen etablerer kontakt og  

 samarbejde med andre myndigheder vedrørende nuklear sikkerhed. Miljøstyrelsen  

 deltager i internationalt samarbejde vedrørende nuklear sikkerhed. 
 Stk. 2.  Miljøstyrelsen foranlediger iværksat  

 forsknings- og udviklingsarbejde, som er påkrævet til varetagelsen af de  

 nævnte opgaver. 
 Stk. 3.  Miljøstyrelsen kan til støtte for sit arbejde  

 rekvirere bistand fra forsøgsanlægget Risø og andre institutioner, private  

 virksomheder eller enkeltpersoner i Danmark eller udlandet. 



 § 12.  Tilsynet med nukleare anlæg er en institution  

 under miljøstyrelsen. Ved varetagelsen af de opgaver, der påhviler  

 miljøstyrelsen efter denne lov, bistås styrelsen af Tilsynet med nukleare  

 anlæg. 
 Stk. 2.  Miljøstyrelsens indstillinger til  

 miljøministeren i medfør af § 3, stk. 4, og § 4, stk. 1, skal ledsages af  

 Tilsynets udtalelser om sagen. 
 Stk. 3.  Miljøstyrelsens forskrifter efter § 4, stk. 2  

 og 4, udfærdiges efter indstilling fra Tilsynet. Miljøstyrelsens afgørelser  

 efter § 5, stk. 2, træffes ligeledes efter indstilling fra Tilsynet. 



 § 13.  Tilsynet og sundhedsstyrelsen udøver det  

 umiddelbare tilsyn med nukleare anlæg såvel under bygningen som driften og  

 påser overholdelsen af de krav, der er stillet til opfyldelse af den nukleare  

 sikkerhed. Tilsynet kan meddele de i § 7, stk. 1, 3. pkt., omhandlede pålæg  

 og forbud. Tilsynet kan kræve samme oplysninger og fordre samme adgang til  

 anlægget, som er tillagt miljøstyrelsen i medfør af § 7, stk. 1, og § 9. 
 Stk. 2.  Miljøministeren kan fastsætte nærmere regler om  

 Tilsynets virksomhed. Miljøministeren kan herunder bemyndige Tilsynet til at  

 varetage de opgaver, der i loven er tillagt miljøstyrelsen. 
 Stk. 3.  Tilsynets afgørelser i medfør af stk. 1 og 2  

 kan påklages til miljøstyrelsen. 



 § 14.  Miljøministeren meddeler de godkendelser,  

 tilladelser og dispensationer, der ifølge den i stk. 2 nævnte lovgivning er  

 nødvendige til etableringen og driften af et nukleart reaktoranlæg på en med  

 folketingets tilslutning tilladt plads, samt fastsætter nærmere regler om  

 tilsyn og kontrol med anlægget i medfør af denne lovgivning. Miljøministeren  

 kan påbyde udførelsen af foranstaltninger, der er fastsat i de meddelte  

 beslutninger. 
 Stk. 2.  Miljøministeren kan fastsætte regler om eller  

 bestemme, at der skal ske fravigelser i byplanloven, lov om  

 kommuneplanlægning, lov om by- og landzoner, lov om lands- og  

 regionplanlægning, lov om regionplanlægning i hovedstadsområdet,  

 naturfredningsloven, miljøbeskyttelsesloven, vandforsyningsloven,  

 skovlovgivningen og sandflugtsloven med hensyn til fremgangsmåden ved  

 behandlingen af en ansøgning om tilladelse til etablering af et nukleart  

 reaktoranlæg på en bestemt plads. Miljøministeren kan herved udøve beføjelser  

 tillagt andre myndigheder, pålægge andre myndigheder at medvirke til  

 sagsbehandlingen samt afkræve ansøgeren og myndigheder de oplysninger, der er  

 nødvendige for sagens behandling. 
 Stk. 3.  Såfremt det er nødvendigt for at gennemføre  

 etableringen af et nukleart reaktoranlæg i medfør af stk. 1, kan  

 miljøministeren ophæve beslutninger, der allerede måtte være truffet i medfør  

 af den nævnte lovgivning. 
 Stk. 4.  Miljøministerens indstilling til folketinget  

 efter § 3, stk. 1, 2. pkt., skal være ledsaget af oplysning om, i hvilket  

 omfang den ansøgte placering vil nødvendiggøre, at miljøministeren anvender  

 de ham i stk. 2, 1. pkt., og stk. 3 tillagte beføjelser. 
 Stk. 5.  Miljøministeren kan bemyndige de under  

 ministeriet oprettede styrelser eller institutioner, et amtsråd og en  

 kommunalbestyrelse til at udøve de ham i stk. 1, 2. pkt., og stk. 2, 2. pkt.,  

 tillagte beføjelser. En myndigheds afgørelse i medfør af forannævnte punktum  

 kan påklages til miljøministeren. 
 Stk. 6.  Miljøministerens beslutninger i medfør af denne  

 bestemmelse kan ikke indbringes for anden administrativ myndighed. 
 Stk. 7.  I samarbejde med de berørte amtsråd og  

 kommunalbestyrelser afholder miljøministeren offentlig høring om en ansøgt  

 placering af et nukleart reaktoranlæg, inden miljøstyrelsen afgiver sin  

 indstilling efter § 3, stk. 4. Ved denne høring gives en orientering om  

 væsentlige sikkerhedsmæssige og miljømæssige vurderinger, der indgår i  

 behandlingen af ansøgningen. Miljøministeren kan fastsætte nærmere regler om  

 denne høring, herunder regler om, hvorledes resultatet af høringen forelægges  

 for folketinget. 



 § 15.  Bestemmelserne i lov om elforsyning og lov om  

 brug m.v. af radioaktive stoffer berøres ikke af denne lov. 
 Stk. 2.  Loven omfatter ikke: 

1) virksomheder, der fremstiller, indfører, bearbejder og opbevarer  

 radioisotoper til anvendelse til industrielt, kommercielt, jordbrugsteknisk,  

 medicinsk eller videnskabeligt formål, og 
2) radioaktivt produkt, som består af radioisotoper til anvendelse til de  

 under nr. 1 nævnte formål. 




 § 16.  Med bøde, hæfte eller fængsel indtil 2 år  

 straffes den, der: 

1) uden tilladelse bygger eller driver et af loven omfattet anlæg, 
2) uden tilladelse gennemfører transport af nukleart brændsel og  

 radioaktivt produkt, 
3) undlader at efterkomme betingelser eller vilkår, der er gældende for  

 en tilladelse, 
4) meddeler urigtige eler vildledende oplysninger til brug ved behandling  

 af spørgsmål om tilladelse eller lempelse af betingelser eller vilkår for en  

 tilladelse, eller som i forbindelse med ansøgning herom fortier oplysning af  

 betydning for sagens afgørelse eller 
5) meddeler tilsynsmyndighederne urigtige eller vildledende oplysninger.  



 Stk. 2.  Begås de i stk. 1 nævnte overtrædelser  

 uagtsomt, er straffen bøde eller hæfte. 
 Stk. 3.  Med bøde eller hæfte straffes den, som undlader  

 at efterkomme krav, som i medfør af § 7 stilles af tilsynsmyndighederne. 
 Stk. 4.  I forskrifter, der udfærdiges i medfør af  

 loven, kan fastsættes straf af bøde eller hæfte for overtrædelse af  

 bestemmelser i forskrifterne. 
 Stk. 5.  Der kan pålægges et anlægs indehaver  

 bødeansvar, selv om lovovertrædelser ikke kan tilregnes ham som forsætlige  

 eller uagtsomme. For overtrædelser, der begås af aktieselskaber,  

 andelsselskaber el.lign., kan bødeansvar pålægges selskabet som sådant. For  

 bødeansvar i medfør af bestemmelserne i dette stykke fastsættes ingen  

 forvandlingsstraf. 



 § 17.  Sager om de i § 16 nævnte overtrædelser  

 behandles som politisager. De i lov om rettens pleje kapitel 68, 69, 71 og 72  

 omhandlede retsmidler finder anvendelse i samme omfang som i sager, som det  

 efter de almindelige regler tilkommer statsadvokaten at forfølge. 



 § 18.  Tidspunktet for lovens ikrafttræden, fastsættes  

 ved lov. 
 Stk. 2.  § 11 og § 12, stk. 1, træder dog i kraft ved  

 bekendtgørelsen i Lovtidende. 
 Stk. 3.  Samtidig med lovens ikrafttræden, jfr. stk. 1,  

 ophæves: 

1) Lov nr. 170 af 16. maj 1962 om nukleare anlæg § 1, litra d, samt §§ 2,  

 4-9 og 37-39, herunder også for Grønland. 
2) Bekendtgørelse nr. 278 af 27. juni 1963 om  

 beskyttelsesforanstaltninger mod uheld i nukleare anlæg (atomanlæg) §§ 3-6.  



anlæg (atomanlæg) §§ 3-6. 



 § 19.  Loven gælder ikke for Færøerne. 
 Stk. 2.  Loven gælder ikke for Grønland, jfr. dog § 18,  

 stk. 3, nr. 1, men kan ved kongelig anordning sættes i kraft for denne  

 landsdel med de afvigelser, som de særlige grønlandske forhold tilsiger. 



 § 20.  Loven optages til revision i det femte  

 folketingsår efter det folketingsår, hvori loven sættes i kraft, jfr. § 18,  

 stk. 1. 


 Givet på Christiansborg slot, den 12.  

 maj 1976.  
Under Vor Kongelige Hånd og Segl. 
I Dronningens navn: 
INGRID. 
Dronning af Danmark. 
Rigsforstander. 
--------- 
Helge Nielsen. 

Officielle noter
(* 1) Stk. 2. § 11 og § 12, stk. 1, træder dog i kraft ved bekendtgørelsen  

 i Lovtidende. 
Stk. 3. Samtidig med lovens ikrafttræden, jfr. stk. 1, ophæves: 
