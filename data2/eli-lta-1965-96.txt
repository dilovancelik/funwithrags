
Lov om ekspropriationer under ministeriet for  

 offentlige arbejder 


VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, gør vitterligt. Folketinget har vedtaget og Vi ved  

 Vort samtykke stadfæstet følgende lov: 



 § 1.  Når almenvellet kræver det, kan ministeren for  

 offentlige arbejder iværksætte eller, for så vidt angår ikke-statslige anlæg,  

 tillade, at der iværksættes ekspropriation efter reglerne i lov om  

 fremgangsmåden ved ekspropriation vedrørende fast ejendom til: 
a. jernbaneanlæg, herunder anlæg til sikring og regulering af færdslen ved  

 krydsninger mellem veje og jernbaner, 
b. dige- og kystsikringsanlæg for statens regning, 
c. offentlige havneanlæg, 
d. telekommunikationsanlæg, der udføres af staten eller et koncessioneret  

 selskab, 
e. lageranlæg, pumpestationer og rørledninger for flydende brændsel og  

 drivmidler, når produkterne skal tilføres lageret gennem en fast forbindelse  

 med dansk havneområde og anlægget udføres af staten eller en offentlig havn,  


f. anlæg for rutebildrift, 
g. bygninger for postvæsenet. 
 Stk. 2.  Ekspropriation i henhold til bestemmelsen i  

 stk. 1 kan ske til nyanlæg, til udvidelse og ændring af bestående anlæg, til  

 sikring af sådanne anlægs fortsatte beståen, til nødvendige supplerende  

 foranstaltninger, til fyldtagning samt af hensyn til udnyttelse, betjening,  

 sikring, synlighed og drift på hensigtsmæssig måde af nævnte anlæg, herunder  

 f.eks. til etablering af fornødne adgangsveje, fyrlinjer, oplagspladser,  

 garager, værksteder, tjenesteboliger, administrationsbygninger, signaler og  

 sikringsanlæg. 



 § 2.  Til forebyggelse af, at der på jernbaner samler  

 sig snedriver, kan vedkommende jernbanestyrelse lade opstille flyttelige  

 sneskærme eller træffe lignende midlertidige foranstaltninger. Skader, der  

 herved forvoldes på de pågældende eller andre ejendomme, erstattes. 
 Stk. 2.  Ved gennemførelsen af de i stk. 1 nævnte  

 foranstaltninger finder loven om fremgangsmåden ved ekspropriation vedrørende  

 fast ejendom ikke anvendelse. I mangel af mindelig overenskomst om  

 erstatningens størrelse fastsættes erstatningen dog efter denne lovs regler.  

 Ministeren for offentlige arbejder fastsætter nærmere regler om  

 fremgangsmåden herved. 
 Stk. 3.  Den, der med forsæt beskadiger eller  

 uberettiget flytter opstillede sneskærme eller lignende sneværn, straffes med  

 bøde, medmindre strengere straf er forskyldt efter borgerlig straffelov. 



 § 3.  En ekspropriationskommission, der er nedsat i  

 henhold til lov om fremgangsmåden ved ekspropriation vedrørende fast ejendom,  

 kan træffe beslutning om lukning af overkørsler over eller af adgang til  

 jernbanestrækninger, selv om der ikke i forbindelse hermed foretages  

 ekspropriation med henblik på en afløsningsforanstaltning. Eventuelle  

 erstatningsspørgsmål afgøres efter de i nævnte lov fastsatte regler. 



 § 4.  Loven træder i kraft den 1. april 1965. 



 § 5.  Følgende bestemmelser ophæves: 

a) lov af 15. maj 1868 om afgivelse af grus m.m. til jernbaners  

 vedligeholdelse, lov nr. 57 af 12. april 1889 om grundafståelse ved  

 udvidelser af statsbanerne samt om erstatning af tab i anledning af  

 sneskærme, lov nr. 166 af 18. december 1897 om grundafståelser ved udvidelser  

 af private jernbaner, lov nr. 165 af 1. maj 1923 om bemyndigelse for  

 ministeren for offentlig arbejder til foretagelse af visse ekspropriationer,  

 § 1, lov nr. 125 af 7. maj 1937 om bemyndigelse til foretagelse af visse  

 ekspropriationer m.v., § 2, lov nr. 223 af 1. maj 1941 om bemyndigelse til  

 foretagelse af visse ekspropriationer m.v., § 2, lov nr. 156 af 26. marts  

 1943 om bemyndigelse til foretagelse af visse ekspropriationer m.v., § 3,  

 lovanordning nr. 192 af 31. maj 1944 om bemyndigelse til foretagelse af visse  

 ekspropriationer m.v., § 2, jfr. lov nr. 319 af 5. juli 1945, og lov nr. 345  

 af 14. juni 1946 om bemyndigelse til foretagelse af visse ekspropriationer  

 m.v., § 2, 
b) lov nr. 223 af 1. maj 1941 om bemyndigelse til foretagelse af visse  

 ekspropriationer m.v., § 6, 
c) lov nr. 46 af 13. april 1894 om grundafståelse ved udvidelser af  

 statens havneanlæg, lov nr. 111 af 11 april 1916 om grundafståelse ved  

 udvidelser af havneanlæg, og lov nr. 131 af 28. april 1934 om grundafståelse  

 ved udvidelse af Københavns havn, 
d) lov nr. 84 af 11. maj 1897 om telegrafer og telefoner, § 10, 
e) lov nr. 91 af 30. marts 1961 om foretagelse af visse ekspropriationer  

 m.v., § 4. 




 § 6.  Loven gælder ikke for Færøerne og Grønland. 


 Givet på Christiansborg slot, den 31.  

 marts 1965.  
Under Vor Kongelige Hånd og Segl. 
FREDERIK R. 
/Kai Lindberg. 

Officielle noter
Ingen 
