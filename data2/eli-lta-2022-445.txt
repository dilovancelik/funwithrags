
Lov om engangstilskud til husstande med lav indkomst og varmekilder omfattet af ekstraordinære prisstigninger i fyringssæsonen 2021-2022
VI MARGRETHE DEN ANDEN, af Guds Nåde Danmarks Dronning, gør vitterligt:
Folketinget har vedtaget og Vi ved Vort samtykke stadfæstet følgende lov:



Kapitel 1

Definitioner



§ 1. I denne lov forstås ved:

1) Bolig: En adresse, hvor en eller flere personer den 1. januar 2022 var registreret i Det Centrale Personregister (CPR), jf. § 6, stk. 1 eller 2, i lov om Det Centrale Personregister, ifølge data i Det Centrale Personregister den 1. april 2022.

2) Husstand: De personer, der den 1. januar 2022 var registreret på den samme adresse i Det Centrale Personregister, jf. § 6, stk. 1 eller 2, i lov om Det Centrale Personregister, ifølge data i Det Centrale Personregister den 1. april 2022.

3) Fjernvarmeforsyningsområde: Et område, der den 21. marts 2022 var registreret med »Fjernvarme« i attributten »Vaerdi1203« i GIS-laget »Forsyningsområde, vedtaget« på plandata.dk.

4) Gasforsyningsområde: Et område, der den 21. marts 2022 var registreret med »Individuel naturgasforsyning« i attributten »Vaerdi1203« i GIS-laget »Forsyningsområde, vedtaget« på plandata.dk.



Kapitel 2

Engangstilskud



§ 2. Energistyrelsen yder et engangstilskud på 6.000 kr. til den person, der ifølge Det Centrale Personregister den 1. januar 2022 var den ældste person i de husstande, der opfylder betingelserne i §§ 3 og 4. Data i Det Centrale Personregister den 1. april 2022 lægges til grund.

Stk. 2. Er den ældste person i husstanden på udbetalingstidspunktet registreret som død i Det Centrale Personregister, udbetales engangstilskuddet til den ifølge Det Centrale Personregister på udbetalingstidspunktet ældste levende person i husstanden. Er alle personer i husstanden afgået ved døden på udbetalingstidspunktet, udbetales engangstilskuddet ikke.

Stk. 3. Opfylder flere personer i husstanden betingelserne i stk. 1 eller stk. 2, 1. pkt., udbetales engangstilskuddet til den person, der har det laveste løbenummer i sit personnummer.

Stk. 4. Engangstilskud efter stk. 1-3 udbetales til den berettigedes Nemkonto, jf. dog § 13, stk. 6. Det er en betingelse for udbetaling af engangstilskuddet, at den pågældende har en Nemkonto, jf. dog § 13, stk. 6.



§ 3. Det er en betingelse for engangstilskud efter § 2, at boligen opfylder mindst en af følgende betingelser, jf. dog § 5:

1) Boligen var den 1. januar 2022 i Bygnings- og Boligregistret (BBR) registreret med »Naturgas« som opvarmningsmiddel.

2) Boligen var den 1. januar 2022 i Bygnings- og Boligregistret registreret med »Fjernvarme/blokvarme (radiatorsystemer eller varmluftanlæg)« som varmeinstallation, og boligen er beliggende

a) i et gasforsyningsområde,

b) uden for fjernvarmeforsyningsområder og inden for 100 m fra et gasforsyningsområde,

c) uden for fjernvarmeforsyningsområder og inden for 50 m fra en gasdistributionsledning, som den 25. marts 2022 var registreret i Evidas systemer og fremgår af GIS-informationer fra Evida, eller

d) uden for fjernvarmeforsyningsområder, hvis boligen er registreret i Bygnings- og Boligregistret med samme BFE-nummer som mindst en bygning, der den 1. januar 2022 var registreret i Bygnings- og Boligregistret med »Naturgas« som opvarmningsmiddel.

3) Boligen var den 1. januar 2022 i Bygnings- og Boligregistret registreret med »Fjernvarme/blokvarme (radiatorsystemer eller varmluftanlæg)« som varmeinstallation og er beliggende inden for et område, der er tilknyttet et af de fjernvarmenet, der fremgår af bilag 1, som afgrænset i GIS-informationer fra Energistyrelsen, jf. § 14, stk. 3.

4) Boligen

a) var den 1. januar 2022 i Bygnings- og Boligregistret registreret med »Elektricitet« som opvarmningsmiddel,

b) havde ifølge Energinets datahub et elektricitetsforbrug over 1.500 kWh i december 2021 og

c) var i december 2021 registreret for elvarme i Energinets datahub.

5) Boligen var den 1. januar 2022 registreret i Bygnings- og Boligregistret med »Fjernvarme/blokvarme (radiatorsystemer eller varmluftanlæg)« som varmeinstallation, og den berettigede har dokumenteret, at den primære opvarmningsform i december 2021 var

a) gas,

b) fjernvarme fra et af de fjernvarmenet, der fremgår af bilag 1, eller

c) elektricitet, hvor boligens andel af den forbrugte elektricitet til det fælles varmesystem tillagt boligens øvrige elektricitetsforbrug oversteg 1.500 kWh i december 2021.

Stk. 2. En bolig anses for registreret med en bestemt varmeinstallation eller et bestemt opvarmningsmiddel i Bygnings- og Boligregistret, hvis boligen eller den bygning, som boligen er beliggende i, er registreret med den pågældende varmeinstallation eller det pågældende opvarmningsmiddel.

Stk. 3. En boligs geografiske placering fastlægges som det adgangspunkt, der er registreret i Danmarks Adresseregister.



§ 4. Det er en betingelse for engangstilskud efter § 2, at husstanden havde en samlet indkomst i indkomståret 2020 på højst 650.000 kr., jf. dog § 5.

Stk. 2. Indkomsten opgøres som personlig indkomst med tillæg af positiv nettokapitalindkomst, der anvendes til beregning af indkomstskat efter personskattelovens § 7, dog før de deri nævnte grundbeløb og bundfradrag. Indkomsten opgøres på baggrund af den gældende årsopgørelse for 2020 pr. 1. april 2022. § 17 b, stk. 2, i lov om forvaltning og administration af tilgodehavende feriemidler finder ikke anvendelse ved opgørelsen af indkomsten.

Stk. 3. For personer i husstanden, som ikke den 1. april 2022 havde en gældende årsopgørelse for 2020, anses indkomsten for at være:

1) 140.000 kr. for personer, der den 1. januar 2022 var fyldt 30 år.

2) 90.000 kr. for personer, der den 1. januar 2022 var fyldt 18 år, men endnu ikke var fyldt 30 år.

3) 0 kr. for personer, der den 1. januar 2022 endnu ikke var fyldt 18 år.



§ 5. Engangstilskud efter § 2 ydes, selv om en eller flere af betingelserne i §§ 3 eller 4 ikke er opfyldt, hvis den manglende opfyldelse alene skyldes manglende eller fejlagtige oplysninger i de datakilder, som er nævnt i § 3, stk. 1, og § 4, stk. 2, som ikke kan henføres til personer i den pågældende husstand.



§ 6. Engangstilskud efter § 2 er skattefrit.

Stk. 2. Engangstilskud efter § 2 indberettes ikke til indkomstregisteret.



§ 7. Engangstilskud efter § 2 indgår ikke i grundlaget for tildeling og beregning af og medfører ikke fradrag i selvforsørgelses- og hjemrejseydelse, overgangsydelse, uddannelseshjælp og kontanthjælp samt ressourceforløbsydelse under ressourceforløb og jobafklaringsforløb efter lov om aktiv socialpolitik.

Stk. 2. Følgende ydelser, der er udbetalt til varmeudgifter, skal ikke tilbagebetales som følge af engangstilskud efter § 2:

1) Særlig støtte efter § 34 i lov om aktiv socialpolitik.

2) Hjælp til rimeligt begrundede enkeltudgifter efter § 81 i lov om aktiv socialpolitik.

3) Personligt tillæg efter § 14, stk. 1, i lov om social pension eller § 17, stk. 2, i lov om højeste, mellemste, forhøjet almindelig og almindelig førtidspension m.v.

4) Varmetillæg efter § 14, stk. 2, i lov om social pension eller § 17, stk. 1, i lov om højeste, mellemste, forhøjet almindelig og almindelig førtidspension m.v.

Stk. 3. Engangstilskud efter § 2 fradrages ikke i beregningsgrundlaget for varmetillæg efter § 19, stk. 2, i bekendtgørelse om social pension eller § 21, stk. 2, i bekendtgørelse om højeste, mellemste, forhøjet almindelig og almindelig førtidspension m.v. og indgår ikke i omregningen efter § 25, stk. 2, i bekendtgørelse om social pension eller § 27, stk. 2, i bekendtgørelse om højeste, mellemste, forhøjet almindelig og almindelig førtidspension m.v.



§ 8. Engangstilskud efter § 2, som er udbetalt til en person, der ikke er berettiget til tilskuddet efter §§ 2-5, skal ikke betales tilbage, hvis udbetalingen skyldes en myndighedsfejl, herunder fejl i udsøgningsdata, jf. § 10, og det uberettigede beløb ikke overstiger 6.000 kr.



§ 9. Engangstilskud efter § 2 kan hverken overdrages eller gøres til genstand for retsforfølgning frem til udbetalingstidspunktet.

Stk. 2. Engangstilskud efter § 2 kan ikke anvendes til modregning med private eller offentlige krav.



Kapitel 3

Sagsbehandling m.v.

Automatisk udsøgning




§ 10. Engangstilskud efter § 2 udbetales uden ansøgning ved udsøgning af de berettigede efter § 2, § 3, stk. 1, nr. 1-4, og § 4.

Stk. 2. Udsøgningen efter stk. 1 udføres af Styrelsen for Dataforsyning og Effektivisering på vegne af Energistyrelsen.

Ansøgning




§ 11. Energistyrelsen kan efter ansøgning yde engangstilskud efter § 2 til en person, der opfylder betingelserne i §§ 2-5, hvis ingen person i husstanden har modtaget engangstilskud efter udsøgningen omhandlet i § 10, eller hvis den, som tilskuddet er udbetalt til, var afgået ved døden på udbetalingstidspunktet. Ansøgeren skal dokumentere, at betingelserne i §§ 2-5 er opfyldt, i det omfang dette ikke følger af de datakilder, der er nævnt i § 2, § 3, stk. 1, nr. 1-4, og § 4.

Stk. 2. Energistyrelsen fastsætter regler om, fra hvilken dato ansøgning efter stk. 1 kan indgives, og hvilken dato ansøgning efter stk. 1 senest skal være modtaget hos Energistyrelsen.

Stk. 3. Energistyrelsen kan fastsætte nærmere regler om indgivelse af ansøgning efter stk. 1, herunder om krav til dokumentation og om behandlingen af ansøgninger.

Digital kommunikation




§ 12. Energistyrelsen kan fastsætte regler om, at kommunikation om forhold, som er omfattet af denne lov eller regler fastsat i medfør af loven, skal ske digitalt. Energistyrelsen kan herunder fastsætte regler om obligatorisk anvendelse af særlige digitale formater og om fritagelse fra digital kommunikation for visse personer.

Stk. 2. En digital meddelelse anses for at være kommet frem, når den er tilgængelig for adressaten for meddelelsen.

Udbetaling




§ 13. Styrelsen for Dataforsyning og Effektivisering videregiver på vegne af Energistyrelsen personnumre på de personer, der er berettiget til at modtage engangstilskud efter § 2, til Arbejdsmarkedets Tillægspension med henblik på udbetaling.

Stk. 2. Arbejdsmarkedets Tillægspension foretager udbetaling af engangstilskud efter § 2 til de berettigedes Nemkonto på vegne af Energistyrelsen, jf. dog stk. 6.

Stk. 3. Inden udbetaling foretages, kontrollerer Arbejdsmarkedets Tillægspension i Det Centrale Personregister, om den berettigede er afgået ved døden. Er den berettigede afgået ved døden, giver Arbejdsmarkedets Tillægspension meddelelse herom til Styrelsen for Dataforsyning og Effektivisering. Styrelsen for Dataforsyning og Effektivisering udsøger personnummer på en eventuel person, der herefter er berettiget til engangstilskud efter § 2, og videregiver personnummer på vedkommende til Arbejdsmarkedets Tillægspension med henblik på udbetaling af engangstilskud.

Stk. 4. Arbejdsmarkedets Tillægspension giver meddelelse til Styrelsen for Dataforsyning og Effektivisering om personnumre, hvor udbetaling ikke kan gennemføres.

Stk. 5. Berettigede, der modtager engangstilskud efter § 2 på baggrund af udsøgningen omhandlet i § 10, får meddelelse om afgørelsen via udbetalingsmeddelelsen fra det finansielle institut, hvor borgeren har anvist en konto som Nemkonto.

Stk. 6. Energistyrelsen fastsætter regler om, at krav om udbetaling af engangstilskud efter § 2 til Nemkonto, jf. § 2, stk. 4, kan fraviges i forbindelse med udbetaling af engangstilskud efter ansøgning, jf. § 11, og om, at udbetaling kan foretages af andre end Arbejdsmarkedets Tillægspension. Energistyrelsen fastsætter regler om, hvordan udbetaling kan ske i de tilfælde, hvor § 2, stk. 4, fraviges, jf. 1. pkt.

Data og databehandling




§ 14. Energistyrelsen og Styrelsen for Dataforsyning og Effektivisering indsamler følgende oplysninger:

1) Oplysninger fra Det Centrale Personregister.

2) Oplysninger fra Bygnings- og Boligregistret om adresse, BFE-nummer, opvarmningsmiddel og varmeinstallation, som det var registreret den 1. januar 2022.

3) Oplysninger fra plandata.dk om fjernvarmeforsyningsområder og gasforsyningsområder, som det var registreret den 21. marts 2022.

4) Oplysning om indkomst for personer i indkomståret 2020 fra den skattemæssige årsopgørelse fra Skatteforvaltningen.

5) Oplysninger fra Danmarks Adresseregister, herunder om adresse og dennes geografiske placering.

Stk. 2. Evida skal til Energistyrelsen og Styrelsen for Dataforsyning og Effektivisering afgive GIS-information om gasdistributionsledninger, som den 25. marts 2022 var registreret i Evidas systemer. Energinet skal til Energistyrelsen og Styrelsen for Dataforsyning og Effektivisering afgive oplysninger om elektricitetsforbrug på adresser i december 2021 for udvalgte adresser udpeget af Styrelsen for Dataforsyning og Effektivisering eller Energistyrelsen.

Stk. 3. Energistyrelsen leverer GIS-information om afgrænsning af de områder, der er tilknyttet et af de fjernvarmenet, der fremgår af bilag 1, til Styrelsen for Dataforsyning og Effektivisering og offentliggør GIS-informationerne på Energistyrelsens hjemmeside.

Stk. 4. Arbejdsmarkedets Tillægspension indsamler oplysninger fra Det Centrale Personregister.

Stk. 5. Energistyrelsen, Styrelsen for Dataforsyning og Effektivisering og Arbejdsmarkedets Tillægspension kan til brug for udsøgning i medfør af § 10, behandling af ansøgninger efter § 11, udbetaling af tilskud efter § 13 og eventuel tilbagesøgning af uberettiget udbetalte beløb behandle oplysninger som angivet i stk. 1-4 og §§ 10, 11 og 13.

Stk. 6. Energistyrelsen fastsætter en frist for fremsendelse af oplysninger efter stk. 2.



§ 15. Styrelsen for Dataforsyning og Effektivisering stiller udsøgningsdata som nævnt i § 2, § 3, stk. 1, nr. 1-4, og § 4 og de data, der er nævnt i §§ 13 og 14, til rådighed for Energistyrelsen.

Stk. 2. Arbejdsmarkedets Tillægspension stiller data om udbetaling af engangstilskud efter § 13 til rådighed for Energistyrelsen og Styrelsen for Dataforsyning og Effektivisering.



§ 16. Energistyrelsen kan fastsætte regler om yderligere behandling, herunder indhentning og videregivelse, af data til brug for udsøgning efter § 10, behandling af ansøgninger efter § 11, udbetaling af engangstilskud efter § 13 og tilbagesøgning af uberettiget udbetalte beløb.



Kapitel 4

Finansiering



§ 17. Staten afholder alle udgifter til Arbejdsmarkedets Tillægspensions administration af opgaver efter denne lov.



Kapitel 5

Klageadgang



§ 18. Energistyrelsens afgørelser efter denne lov kan ikke påklages til anden administrativ myndighed.



Kapitel 6

Ikrafttræden



§ 19. Loven træder i kraft ved bekendtgørelsen i Lovtidende.



Kapitel 7

Territorialbestemmelser



§ 20. Loven gælder ikke for Færøerne og Grønland.Givet på Marselisborg Slot, den 12. april 2022Under Vor Kongelige Hånd og SeglMARGRETHE R./ Dan Jørgensen





Bilag 1

Fjernvarmenet, som er omfattet af § 3, stk. 1, nr. 3 og nr. 5, litra b, og § 14, stk. 3











 
 




Fjernvarmeselskab




Fjernvarmenet





AffaldPlus


Sorø




Allerød Kommune


Hele nettet




Andelsselskabet Oksbøl Varmeværk


Hele nettet




Ans Fjernvarmeværk A M B A


Hele nettet




Augustenborg Fjernvarme (lagt sammen med Sønderborg Fjernvarme i 2021)


Augustenborg




Blåhøj Energiselskab


Hele nettet




Bramming Fjernvarme Amba


Hele nettet




Brovst Fjernvarme Andelsselskab


Hele nettet




Brædstrup Totalenergianlæg A/S


Hele nettet




Bælum Varmeværk Amba


Hele nettet




Christiansfeld Fjernvarmeselskab A. M. B. A.


Hele nettet




Durup Fjernvarme A. M. B. A.


Hele nettet




E.On Produktion Danmark A/S


Eremitageparken Kgs. Lyngby, Nationalmuseet Brede, Egebjergskolen Ballerup, Egebjerghaven Ballerup, Espergærde AB, Virum Skole, Flintemarken Vedbæk, Elkærparken Tune, Slangerup, Enebærhaven Humlebæk, Søllerød Park, Hareskovhallen Værløse, Hastrupparken Køge




Egedal Fjernvarme A/S


Forsyningsområde 1




Ejstrupholm Varmeværk A. M. B. A.


Hele nettet




Energi Vegger


Hele nettet




Farum Fjernvarme


Hele nettet




Feldborg Kraftvarmeværk A. M. B. A.


Hele nettet




FFV Varme A/S


Hele nettet




Filskov Energiselskab


Hele nettet




Flauenskjold Varmeværk A. M. B. A


Hele nettet




Fors Varme Holbæk


Jyderup




Frederiks Varmeværk A M B A


Hele nettet




Glyngøre Fjernvarmeværk Amba


Hele nettet




Grundejerforeningen Rønneholtparken


Hele nettet




Gudenådalens Energiselskab Amba


Hele nettet




Haderup Kraftvarmeværk A. M. B. A.


Hele nettet




Hashøj Kraftvarmeforsyning


Hele nettet




Helsinge Fjernvarme


Hele nettet




Holsted Varmeværk Amba


Hele nettet




Hyllinge-Menstrup Kraftvarmeværker A M B A


Hele nettet




I/S Norfors


Fredensborg




Jerslev Varmeværk


Hele nettet




Jetsmark Energiværk Amba


Hele nettet




Jægerspris Kraftvarme A. M. B. A


Hele nettet




Klejtrup Kraftvarmeværk


Hele nettet




Langaa Varmeværk Amba


Hele nettet




Laurbjerg Kraftvarmeværk Amba


Hele nettet




Løgstrup Varmeværk A M B A


Hele nettet




Mejlby Fjernvarme Amba


Hele nettet




Morsø Varme A/S


Hele nettet




Møldrup Varmeværk


Hele nettet




Nibe Varmeværk A M B A


Hele nettet




Nykøbing Mors Fjernvarmeværk A M B A


Hele nettet




Nykøbing Sj Varmeværk


Hele nettet




Nysted Varmeværk


Hele nettet




Nørre Nebel Fjernvarme


Hele nettet




Nørre-Snede Varmeværk A. M. B. A


Hele nettet




Outrup Varmeværk


Hele nettet




Præstø Fjernvarme


Hele nettet




Ravnkilde Kraftvarmeværk A M B A


Hele nettet




Ringkøbing Fjernvarmeværk Amba


Hele nettet




Rostrup Kraftvarmeværk Amba


Hele nettet




Rødkærsbro Fjernvarme


Hele nettet




Saltum Fjernvarmeværk A M B A


Hele nettet




Silkeborg Varme A/S


Hele nettet




Skagen Varmeværk


Hele nettet




Skals Kraftvarmeværk


Hele nettet




Slagslunde Fjernvarme A. M. B. A.


Hele nettet




Smørum Kraftvarme Amba


Hele nettet




Snedsted Varmeværk


Hele nettet




Spjald Fjernvarme- og Vandværk


Hele nettet




Stoholm Fjernvarmeværk


Hele nettet




Støvring Kraftvarmeværk A. M. B. A.


Hele nettet




Sæby Varmeværk A M B A


Hele nettet




Thorsø Fjernvarmeværk


Hele nettet




Tistrup Varmeværk


Hele nettet




Tranum Varmeværk


Hele nettet




Troldhede Kraftvarmeværk A. M. B. A.


Hele nettet




Tønder Fjernvarmeselskab A. M. B. A.


Hele nettet




Tårs Varmeværk


Hele nettet




Vejby-Tisvilde Fjernvarme Amba


Hele nettet




Viborg Varme Produktion A/S


Hele nettet




Videbæk Energiforsyning


Hele nettet




Vildbjerg Varme A/S


Hele nettet




Vinderup Varmeværk


Hele nettet




Voerså Kraftvarmeværk A M B A


Hele nettet




Vojens Fjernvarme


Hele nettet




Øster Brønderslev Fjernvarmeværk


Hele nettet









