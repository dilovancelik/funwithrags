Lov om supplerende bestemmelser til forordning om reduktion af metanemissioner i energisektoren
VI FREDERIK DEN TIENDE, af Guds Nåde Danmarks Konge, gør vitterligt:
Folketinget har vedtaget og Vi ved Vort samtykke stadfæstet følgende lov:

Formål og anvendelsesområde




§ 1. Loven supplerer Europa-Parlamentets og Rådets forordning om reduktion af metanemissioner i energisektoren og om ændring af forordning (EU) 2019/942, (EU) 2024/1787 af 13. juni 2024 med senere ændringer (metanforordningen), med henblik på at sikre forordningens anvendelse i Danmark.



§ 2. Loven finder anvendelse på metanemissioner, aktiver og aktiviteter, jf. metanforordningens artikel 1.

Den kompetente myndighed




§ 3. Klima-, energi- og forsyningsministeren udpeger en kompetent myndighed i henhold til metanforordningen.



§ 4. Den kompetente myndighed træffer afgørelse om, hvorvidt et forhold er omfattet af metanforordningen.

Stk. 2. Til brug for afgørelser efter stk. 1 kan den kompetente myndighed pålægge en fysisk eller juridisk person at afgive enhver oplysning, herunder på tro og love, som er nødvendig for at afklare, om et forhold er omfattet af metanforordningen.

Tilsyn og kontrol




§ 5. Den kompetente myndighed fører tilsyn og kontrol med overholdelse af denne lov og regler udstedt i medfør af loven.



§ 6. Den kompetente myndighed har til enhver tid mod behørig legitimation og uden retskendelse adgang til erhvervsmæssige lokaliteter, dokumentation og optegnelser, når den skønner det nødvendigt for at føre en effektiv kontrol efter metanforordningen.

Stk. 2. Den kompetente myndighed kan som led i kontrolbesøg efter metanforordningen uden retskendelse foretage tekniske undersøgelser og kræve en kopi af dokumentation og optegnelser udleveret.

Stk. 3. Politiet yder om nødvendigt bistand til gennemførelse af kontrol efter stk. 1 og 2.

Påbud og tvangsbøder




§ 7. Den kompetente myndighed kan udstede påbud om overholdelse af metanforordningen, denne lov og regler udstedt i medfør af denne lov.

Stk. 2. Den kompetente myndighed kan pålægge daglige tvangsbøder til den, der undlader at efterkomme påbud udstedt efter stk. 1 vedrørende overholdelse af metanforordningens artikel 12, artikel 14, stk. 14, artikel 16, stk. 2, artikel 20, artikel 23, stk. 1, artikel 27, stk. 1, artikel 28, stk. 1 og 2, og artikel 29, stk. 1 og 2.

Oplysningspligt




§ 8. Den, der er omfattet af metanforordningen, skal efter anmodning fra den kompetente myndighed afgive alle oplysninger, herunder om økonomiske og regnskabsmæssige forhold, som den kompetente myndighed skønner nødvendige for varetagelsen af sine opgaver i henhold til metanforordningen, denne lov og regler udstedt i medfør af denne lov.

Stk. 2. Klima-, energi- og forsyningsministeren kan fastsætte regler om opbevaring af oplysninger med henblik på tilsyn og kontrol.



§ 9. Den kompetente myndighed kan ved administration af metanforordningen indhente enhver oplysning hos Skatteforvaltningen, som er nødvendig for varetagelsen af den kompetente myndigheds opgaver.

Gebyrer




§ 10. Klima-, energi- og forsyningsministeren fastsætter regler om gebyrer til dækning af den kompetente myndigheds omkostninger til administration af metanforordningen, denne lov og regler udstedt i medfør af loven.



§ 11. Klima-, energi- og forsyningsministeren kan fastsætte regler om betaling af gebyr for indgivelse af klage til den kompetente myndighed i medfør af metanforordningens artikel 7.

Digital kommunikation og automatisering




§ 12. Skriftlig kommunikation til og fra den kompetente myndighed skal foregå digitalt og under anvendelse af de it-systemer, digitale formater og identifikationsløsninger, som myndigheden anviser.

Stk. 2. Den kompetente myndigheds afgørelser om forhold omfattet af metanforordningen, denne lov og regler udstedt i medfør af loven kan træffes ved hjælp af automatiseret sagsbehandling.

Stk. 3. Klima-, energi- og forsyningsministeren kan fastsætte nærmere regler om digital kommunikation og automatiseret sagsbehandling.

Undtagelser fra indførelse i Lovtidende




§ 13. Klima-, energi- og forsyningsministeren kan fastsætte regler om, at nærmere angivne internationale vedtagelser og tekniske specifikationer vedrørende krav til virksomheder, aktiver m.v., som der henvises til i regler udstedt i medfør af denne lov, ikke indføres i Lovtidende. Klima-, energi- og forsyningsministeren fastsætter regler om, hvordan oplysning om indholdet af sådanne internationale vedtagelser og tekniske specifikationer kan tilgås.

Stk. 2. Klima-, energi- og forsyningsministeren kan fastsætte regler om, at de internationale vedtagelser og tekniske specifikationer, som ikke indføres i Lovtidende, jf. stk. 1, skal være gældende, selv om de ikke foreligger på dansk.

Gennemførelsesforanstaltninger




§ 14. Klima-, energi- og forsyningsministeren kan fastsætte regler, der er nødvendige for at gennemføre, anvende eller håndhæve retsakter vedtaget af Den Europæiske Unions institutioner om forhold omfattet af metanforordningen.

Klage




§ 15. Energiklagenævnet behandler klager over afgørelser truffet af den kompetente myndighed i henhold til metanforordningen, denne lov og regler udstedt i medfør af loven, jf. dog stk. 2, herunder regler fastsat i medfør af § 16.

Stk. 2. Afgørelser truffet af den kompetente myndighed, jf. metanforordningens artikel 7, kan alene indbringes for Energiklagenævnet, for så vidt angår forvaltningsretlige forhold.

Stk. 3. Den kompetente myndigheds afgørelser kan ikke indbringes for anden administrativ myndighed end Energiklagenævnet.

Stk. 4. Klage skal være indgivet skriftligt, inden 4 uger efter at afgørelsen er meddelt.

Stk. 5. Energiklagenævnets formand kan efter nærmere aftale med nævnet træffe afgørelse på nævnets vegne i sager omfattet af metanforordningen, denne lov og regler udstedt i medfør af loven.

Stk. 6. Den kompetente myndigheds afgørelser kan ikke indbringes for domstolene, før den endelige administrative afgørelse foreligger.



§ 16. Klima-, energi-, og forsyningsministeren kan fastsætte nærmere regler om indgivelse af klage, herunder om formkrav til klagen og undtagelser fra klageadgang.

Straffebestemmelser




§ 17. Medmindre højere straf er forskyldt efter anden lovgivning, straffes med bøde den, der

1) undlader at efterkomme et påbud udstedt efter § 7, stk. 1, eller

2) undlader at afgive oplysninger eller afgiver urigtige eller vildledende oplysninger, som krævet efter § 4, stk. 2, eller § 8, stk. 1.

Stk. 2. Klima-, energi- og forsyningsministeren kan i forskrifter, der udstedes i medfør af loven, fastsætte straf af bøde for overtrædelse af bestemmelser i forskrifterne.

Stk. 3. Klima-, energi- og forsyningsministeren fastsætter bestemmelser om straf af bøde for overtrædelse af regler fastsat i metanforordningen.

Stk. 4. Klima-, energi- og forsyningsministeren fastsætter regler om konfiskation af økonomiske fordele opnået ved overtrædelse af regler fastsat i metanforordningen.

Stk. 5. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.

Ikrafttræden




§ 18. Loven træder i kraft den 1. januar 2025.

Territorialbestemmelse




§ 19. Loven gælder ikke for Færøerne og Grønland.Givet på Christiansborg Slot, den 10. december 2024Under Vor Kongelige Hånd og SeglFREDERIK R./ Lars Aagaard