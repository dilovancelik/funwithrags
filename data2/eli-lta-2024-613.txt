
Lov om forsøgsordning for frie bymidter
VI FREDERIK DEN TIENDE, af Guds Nåde Danmarks Konge, gør vitterligt:
Folketinget har vedtaget og Vi ved Vort samtykke stadfæstet følgende lov:



Kapitel 1


Formål og anvendelsesområde




§ 1. Til og med den 31. december 2029 iværksættes forsøg med afprøvning af tiltag, der kan understøtte bylivet i bymidterne i byer omfattet af § 2, stk. 1, jf. dog stk. 2.

Stk. 2. Ministeren for byer og landdistrikter kan fastsætte regler om, at forsøgsperioden for en eller flere bymidter forlænges til og med den 31. december 2031.



§ 2. Loven finder anvendelse inden for bymidterne i følgende byer, jf. dog § 8:

1) Rødekro, Aabenraa Kommune.

2) Assens, Assens Kommune.

3) Grindsted, Billund Kommune.

4) Rønne, Bornholms Regionskommune.

5) Faaborg, Faaborg-Midtfyn Kommune.

6) Sakskøbing, Guldborgsund Kommune.

7) Ikast, Ikast-Brande Kommune.

8) Vamdrup, Kolding Kommune.

9) Nordborg, Sønderborg Kommune.

10) Otterup, Nordfyns Kommune.

11) Odder, Odder Kommune.

12) Nykøbing S, Odsherred Kommune.

13) Støvring, Rebild Kommune.

14) Hornslet, Syddjurs Kommune.

Stk. 2. Bymidterne i de byer, der er nævnt i stk. 1, nr. 1-4, 6-8 og 10-12, er afgrænset i kommuneplanen for den enkelte kommune, jf. § 11 a, stk. 1, nr. 3, i lov om planlægning.

Stk. 3. Bymidterne i de byer, der er nævnt i stk. 1, nr. 5, 9, 13 og 14, er afgrænset i bilag 1.



Kapitel 2


Forsøg efter lov om planlægning




§ 3. Kommunalbestyrelsen kan i særlige tilfælde anvende dispensationskompetencen efter § 19, stk. 1, i lov om planlægning, selv om dispensationen er i strid med principperne i den pågældende plan.

Stk. 2. Ved dispensation efter stk. 1 finder § 21, stk. 1, i lov om planlægning ikke anvendelse.



Kapitel 3


Forsøg på erhvervsområdet




§ 4. Kommunalbestyrelsen kan yde en fysisk eller juridisk person tilskud til leje af erhvervslejemål på markedsvilkår, når lejemålet har været ubenyttet i mindst 90 dage.

Stk. 2. § 14, stk. 4 og 5, i lov om erhvervsfremme finder ikke anvendelse for tilskud, som kommunalbestyrelsen yder i medfør af stk. 1.



§ 5. Kommunalbestyrelsen kan erhverve eller leje bebyggede ejendomme på markedsvilkår til brug for velfærdsfunktioner, herunder borgerservice, sundhedsfunktioner, kulturtilbud, fritidsaktiviteter m.v. Velfærdsfunktionerne kan være kommunale, private m.v.



§ 6. Kommunalbestyrelsen kan på markedsvilkår udleje op til 40 pct. af det samlede areal i bygninger, der indeholder velfærdsfunktioner, herunder bygninger på de bebyggede ejendomme, som kommunalbestyrelsen har erhvervet eller lejet efter § 5.

Stk. 2. Udlejning efter stk. 1 kan ske til en lejer, der ikke tilbyder folkeoplysende virksomhed efter folkeoplysningsloven.



§ 7. Kommunalbestyrelsen kan uddele gaver til borgere med henblik på at fremme en adfærd, der understøtter bylivet i bymidten.

Stk. 2. Kommunalbestyrelsen må uddele gaver efter stk. 1 til en samlet værdi af maksimalt 250.000 kr. i forsøgsperioden, jf. § 1. Værdien af en gave må ikke overstige 150 kr.



Kapitel 4


Ophævelse af fredskovspligt efter lov om skove




§ 8. Miljøministeren kan efter ansøgning ophæve fredskovspligten, jf. lov om skove, på følgende arealer:

1) Areal i Aabenraa Kommune, der er nødvendigt for, at der i bymidten i Rødekro, jf. § 2, stk. 1, nr. 1, kan skabes et byrum mellem stationsområdet og den øvrige bymidte, jf. bilag 2.

2) Areal i Rebild Kommune, der er nødvendigt for, at der i bymidten i Støvring, jf. § 2, stk. 1, nr. 13, kan skabes et byrum med forskellige funktioner i tilknytning til jernbanestationen, jf. bilag 2.

Stk. 2. Miljøministeren fastsætter vilkår for afgørelser efter stk. 1, herunder

1) at et andet areal på mindst 200 pct. af det areal, hvor fredskovspligten ophæves, bliver fredskovspligtigt (erstatningsskov), og

2) at fredskovspligten genindtræder på arealet, hvis det projekt, der nødvendiggør ophævelse af fredskovspligten, jf. stk. 1, ikke er igangsat i forsøgsperioden, jf. § 1.

Stk. 3. Bekendtgørelse om erstatningsskov og særlige regler vedrørende kystbeskyttelse på fredskovspligtige arealer m.v. finder anvendelse ved fastsættelse af øvrige vilkår vedrørende erstatningsskov omfattet af stk. 2, nr. 1, og finder i øvrigt anvendelse på sådan erstatningsskov.



§ 9. Miljøministeren kan bemyndige en under ministeriet oprettet statslig myndighed til at udøve de beføjelser, der i § 8 er tillagt ministeren.

Stk. 2. Afgørelser truffet i henhold til bemyndigelse efter stk. 1 kan ikke påklages til miljøministeren.



Kapitel 5


Tilskud til bymidter omfattet af forsøgsordningen




§ 10. Ministeren for byer og landdistrikter kan efter ansøgning fra kommunalbestyrelsen yde tilskud til etablering af velfærdsfunktioner, fornyelse af bymidten og andre bylivsskabende projekter.

Stk. 2. Ministeren for byer og landdistrikter fastsætter nærmere regler om udmøntning, herunder tildeling og anvendelse, af tilskud efter stk. 1.



§ 11. Udbetaling Danmark udbetaler tilskud efter § 10, stk. 1, og udfører dele af den efterfølgende administration heraf. Staten afholder udgifterne til Udbetaling Danmarks administration gennem betaling af et administrationsbidrag, jf. § 25 i lov om Udbetaling Danmark.

Stk. 2. Ministeren for byer og landdistrikter fastsætter nærmere regler om udbetaling af tilskud efter § 10, stk. 1, herunder om Udbetaling Danmarks administration af sagerne.



Kapitel 6


Forlængelse, offentliggørelse, indberetning og evaluering af forsøg




§ 12. Ministeren for byer og landdistrikter kan fastsætte regler om forlængelse af forsøgsperioden, jf. § 1, stk. 2, og regler om kommunalbestyrelsens offentliggørelse, indberetning og evaluering af forsøg, herunder dataindsamling, der iværksættes efter denne lov.



Kapitel 7


Ikrafttrædelse




§ 13. Loven træder i kraft den 1. juli 2024.



Kapitel 8


Ændringer i anden lovgivning


§ 14. I lov om Udbetaling Danmark, jf. lovbekendtgørelse nr. 240 af 12. februar 2021, som ændret senest ved § 2 i lov nr. 266 af 19. marts 2024, foretages følgende ændring:

1. I § 1 a indsættes som nr. 46:

»46) Lov om forsøgsordning for frie bymidter.«Givet på Christiansborg Slot, den 11. juni 2024Under Vor Kongelige Hånd og SeglFREDERIK R./ Morten Dahlin





Bilag 1























Bilag 2






