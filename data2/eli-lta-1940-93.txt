
Lov om Udbetaling af Hædersgaver til  

 danske Sømænd og Fiskere og deres efterladte.1)  

 
Vi Christian den Tiende, af Guds Naade Konge til Danmark og  

 Island, de Venders og Goters, Hertug til Slesvig, Holsten, Stormarn,  

 Ditmarsken, Lauenborg og Oldenborg, Gøre vitterligt: Rigsdagen har  

 vedtaget og Vi ved Vort Samtykke stadfæstet følgende  

 Lov:


§ 1. Omkommer en dansk Sømand eller Fisker  

 under Tjeneste om Bord paa dansk Skib eller Fartøj som Følge af  

 Krigsbegivenheder under Sejlads i det i Henhold til § 2 fastsatte  

 Fartsomraade, ydes der hans Enke en livsvarig Hædersgave på 800  

 Kr. aarlig, medmindre Ægtefællerne levede separeret, eller  

 Samlivet var ophævet. Efterlader han sig børn, overfor hvilke  

 der paahviler ham Forsørgelsespligt, ydes der til hvert Barn 200 Kr.  

 aarlig indtil Barnets fyldte 18de Aar. 
Rammes en dansk Sømand eller Fisker under de i 1ste  

 Stykke angivne Forhold af saadan Invaliditet, at hans Erhvervsevne forringes  

 med halvdelen eller derover, ydes der ham en Hædersgave på 800  

 Kr. aarlig. Efter hans Død overgaar Hædersgaven til hans Enke,  

 jfr. 1ste Stk., forsaavidt han var gift med den paagældende før  

 Krigsulykkens Indtræden. Paahviler der ham ved Krigsulykkens  

 Indtræden Forsørgelsespligt overfor Børn, ydes der til  

 hvert Barn et Beløb af 200 Kr. aarlig indtil Barnets fyldte 18de  

 Aar.
De i denne Paragrafs 2det Stk. omhandlede  

 Hædersgaver bortfalder, forsaavidt den tilskadekomne Sømands  

 eller Fiskers Invaliditet formindskes, saaledes at hans Erhvervsevne ikke  

 længere er forringet med Halvdelen.


§ 2. Ministeren for Handel, Industri og  

 Søfart fastsætter efter Forhandling med Folketingets  

 Finansudvalg det Fartsomraade, for hvilket Bestemmelserne i § 1 finder  

 Anvendelse. Ministeren kan med Tilslutning af Folketingets Finansudvalg  

 ligeledes bestemme, at der i særlige Tilfælde, der ganske kan  

 sidestilles med de i § 1 omhandlede, ydes Hædersgaver efter denne  

 lov.


§ 3. Dersom nogen, der oppebærer en  

 Hædersgave efter denne Lov, foretager handlinger, som efter  

 Folkeforsikringslovens § 38, 2det Stk., Nr. 2 og 3, jfr. samme Lovs § 55,  

 vilde udelukke den paagældende fra at oppebære Invalide- eller  

 Aldersrente, bortfalder Hædersgaven for stedse.


§ 4. De i § 1 omhandlede Hædersgaver  

 medregnes ikke ved Fastsættelse af Renter i Henhold til  

 Folkeforsikringsloven eller ved Fastsættelse af Bidrag i Henhold til  

 Forsorgslovens Kap. XV og XVI.


§ 5. Ministeren for Handel, Industri og  

 Søfart afgør endeligt, om Betingelserne for at oppebære  

 Hædersgave efter denne Lov er til Stede.


§ 6. De i § 1 omhandlede Hædersgaver kan  

 ikke overdrages, pantsættes eller gøres til Genstand for  

 Retsforfølgning.


§ 7. Ingen kan oppebære mere end een  

 Hædersgave i Henhold til denne Lov.


§ 8. Lovens bestemmelser finder ikke Anvendelse  

 paa Personer, der er beskæftigede om Bord i Skibe eller Fartøjer  

 i Statens, Kommuners, Havnes eller andre offentlige Institutioners Tjeneste.  

 Det samme gælder Personer, der er beskæftigede i Skibe eller  

 Fartøjer, der sejler i Lystsejlads og lign.


§ 9. Ministeren for Handel, Industri og  

 Søfart bemyndiges til at træffe de Foranstaltninger, der er  

 fornødne til Gennemførelse af denne Lov.


§ 10. Denne lov, hvis Bestemmelser kommer til  

 Anvendelse paa Ulykker som Følge af Krigsbegivenheder, der under § 1 i  

 angivne Forhold er indtruffet i Tiden efter den 1. September 1939,  

 træder i Kraft straks.
Hvorefter alle vedkommende sig have at rette.



Givet paa Christiansborg, den 20. marts  

 1940
Under Vor Kongelige Hånd og Segl
Christian R.(L. S.)
/Johs. Kjærbøl


Officielle noter
1)   Udfærdiget gennem Ministeriet  

 for Handel, Industri og Søfart. Se Rigsdagstidenden for 1939-1940:  

 Folket. Tid. Sp. 1984, 2085, 2694, 2773; Landst. Tid. Sp. 955, 980, 997;  

 Till. A. Sp. 2713; Till. B. Sp. 325; Till. C. Sp. 239, 261.
