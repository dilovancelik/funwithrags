
Lov om Danmarks Riges fiskeriterritorium 

VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov: 



 § 1.  Statsministeren bemyndiges til at gennemføre  

 udvidelse af Danmarks Riges fiskeriterritorium til en bredde af 200 sømil (1  

 sømil = 1852 meter), således at dette foruden de indre farvande kommer til at  

 omfatte farvandsområder langs det danske riges kyster afgrænset af en linie  

 (fiskerigrænsen), som forløber i den nævnte afstand fra de til enhver tid  

 gældende basislinier. Udvidelsen kan ske for et farvandsområde ad gangen.  


 Stk. 2.  Afgrænsning af fiskeriterritoriet i forhold til  

 fremmede stater, hvis kyster ligger over for det danske riges kyster i en  

 afstand, der er mindre en 400 sømil, eller som grænser op til Danmark, sker i  

 mangel af særlig aftale herom efter den linie, der overalt ligger lige langt  

 fra de nærmeste punkter på basislinierne ved de to staters kyster  

 (midtlinien). 
 Stk. 3.  Nærmere regler om afgrænsningen af  

 fiskeriterritoriet ved Færøerne fastsættes ved kgl. anordning. 



 § 2.  Loven træder i kraft den 1. januar 1977. 
 Stk. 2.  Efterhånden som fiskeriterritoriet udvides  

 efter § 1, stk. 1, ophæves § 1, stk. 2 og 3, i lov nr. 195 af 26. maj 1965 om  

 saltvandsfiskeri, og i lov nr. 413 af 13. juni 1973 for Grønland om  

 erhvervsmæssigt fiskeri, fangst og jagt ændres i § 1, stk. 1, »12  

 sømil« til: »200 sømil«. 
 Stk. 3.  Lov nr. 207 af 12. juni 1964 om Danmarks  

 fiskeriterritorium ophæves. 


 Givet på Amalienborg, den 17. december  

 1976.  
Under Vor Kongelige Hånd og Segl. 
MARGRETHE R. 
/Anker Jørgensen. 

Officielle noter
Ingen 
