
Lov om afgift af CO2e-emissioner fra kvoteomfattede sektorer (emissionsafgiftsloven)1)
VI FREDERIK DEN TIENDE, af Guds Nåde Danmarks Konge, gør vitterligt:
Folketinget har vedtaget og Vi ved Vort samtykke stadfæstet følgende lov:



Kapitel 1


Det afgiftspligtige anvendelsesområde og afgiftens størrelse




§ 1. Der betales afgift til statskassen efter bestemmelserne i denne lov ved udledning af drivhusgasser fra aktiviteter i Danmark, herunder søterritoriet og Danmarks eksklusive økonomiske zone, der er omfattet af lovens bilag 1, og for hvilke der skal returneres kvoter efter kvoteordningen, jf. dog stk. 2-4.

Stk. 2. Der betales alene afgift for flyvninger omfattet af stk. 1, hvis disse begynder og slutter i Danmark, herunder søterritoriet og Danmarks eksklusive økonomiske zone, og er omfattet af lovens bilag 1 (indenrigsluftfart). Der betales alene afgift for færgeruter omfattet af stk. 1, hvis disse begynder og slutter i dansk havn eller platform og er omfattet af lovens bilag 1  (indenrigsfærgefart).

Stk. 3. For aktiviteter, hvor der i kvotedirektivet er fastsat en gradvis indfasning for returnering af kvoter, betales afgift af den mængde kvoter, der svarer til den faktiske udledning i denne periode, uden hensyn til indfasning af returneringspligten.

Stk. 4. For udledninger fra bæredygtig bionaturgas, som er fritaget for kvotereturneringspligt, skal der betales afgift af udledningen uden hensyn til kvotefritagelse.



§ 2. Afgiften udgør pr. t udledt CO2-ækvivalent 71,2 kr. i 2025, 128,1 kr. i 2026, 185,0 kr. i 2027, 241,9 kr. i 2028, 298,9 kr. i 2029 og 355,8 kr. (2015-niveau) fra og med den 1. januar 2030, jf. dog stk. 3.

Stk. 2. Satserne nævnt i stk. 1 reguleres efter § 32 a i lov om energiafgift af mineralolieprodukter m.v.

Stk. 3. Afgiften udgør pr. t udledt CO2-ækvivalent fra mineralogiske processer, metallurgiske processer, kemisk reduktion og elektrolyse, som er omfattet af lovens bilag 2, 94,9 kr. i 2025, 99,6 kr. i 2026, 104,4 kr. i 2027, 109,1 kr. i 2028, 113,9 kr. i 2029 og 118,6 kr. (2015-niveau) fra og med den 1. januar 2030. Udledningerne fra mineralogiske og metallurgiske processer skal ske som følge af opvarmning i anlæg, og materialerne, der indgår i de nævnte processer, skal gennem opvarmningen i anlæggene forandre kemisk eller indre fysisk struktur. Udledningerne omfatter også ikkeenergirelaterede udledninger fra processerne nævnt i 1. pkt.

Stk. 4. Satserne nævnt i stk. 3 reguleres efter § 32 a i lov om energiafgift af mineralolieprodukter m.v.

Stk. 5. Virksomheder, der betaler afgift efter satsen i stk. 3, skal indberette differencen mellem den lempede afgift efter stk. 3 og afgiften, som den ville have været, hvis den skulle beregnes efter de højere afgiftssatser i stk. 1, til told- og skatteforvaltningen, hvis differencen overstiger 100.000 euro i 1 kalenderår. Omregningen fra danske kroner til euro skal ske efter den kurs, der gælder den første arbejdsdag i oktober for det år, som indberetningen vedrører, og som offentliggøres i Den Europæiske Unions Tidende. Opgørelsen af afgiftslempelsen efter 1. pkt. skal ske pr. juridisk enhed.

Stk. 6. Skatteministeren fastsætter nærmere regler om indberetning og offentliggørelse af oplysninger indberettet efter stk. 5 og oplysninger om virksomhedens navn, type, cvr-nummer og størrelse og dato for tildeling. Skatteministeren fastsætter derudover nærmere regler om, at virksomheder ikke kan anvende afgiftssatsen i stk. 3, når de ikke opfylder de til enhver tid gældende betingelser for at modtage statsstøtte.



Kapitel 2


Definitioner




§ 3. I denne lov forstås ved:

1) CO2-ækvivalent: Den mængde af en drivhusgas, der svarer til det globale opvarmningspotentiale af 1 t kuldioxid (CO2).

2) Driftsleder: En fysisk eller juridisk person, der driver eller kontrollerer et stationært anlæg, eller som har fået overdraget afgørende økonomiske beføjelser med hensyn til den tekniske drift heraf.

3) Drivhusgasser: Kuldioxid (CO2), metan (CH4), lattergas (N2O), hydrofluorkarboner (HFC), perfluorkarboner (PFC), svovlheksafluorid (SF6) og andre gasformige bestanddele af atmosfæren, både natur- og menneskeskabte, som optager og genudsender infrarød stråling.

4) Kvote: Bevis for retten til at udlede 1 t CO2-ækvivalent. Retten er nærmere reguleret i kvotedirektivet, der er gennemført ved lov om CO2-kvoter, og i andre EU-retsakter fastsat med hjemmel i kvotedirektivet (kvoteordningen).

5) Kvotedirektivet: Europa-Parlamentets og Rådets direktiv om et system for handel med kvoter for drivhusgasemissioner i Unionen.

6) Kvoteordningen: Reguleringen i lov om CO2-kvoter, i regler udstedt i medfør af lov om CO2-kvoter og i EU-retsakter om forhold omfattet af lov om CO2-kvoter.

7) Kvotereturneringspligt: Pligt for driftsledere, luftfartsoperatører og søfartsoperatører til i medfør af kvoteordningen hvert år senest den 30. september i EU-registeret at returnere et antal kvoter svarende til deres verificerede udledning i det forudgående kalenderår.

8) Luftfartsoperatør: En luftfartøjsoperatør, erhvervsmæssig lufttransportoperatør eller enhver anden, der er omfattet af EU-regler om krav til handel med kvoter for drivhusgasemissioner på luftfartens område.

9) MR-forordningen: Kommissionens gennemførelsesforordning om overvågning og rapportering af drivhusgasemissioner i medfør af Europa-Parlamentets og Rådets direktiv 2003/87/EF og om ændring af Kommissionens forordning nr. 601/2012/EU.

10) MRV-forordningen: Europa-Parlamentets og Rådets forordning om overvågning, rapportering og verifikation af CO2-emissioner fra søtransport og om ændring af direktiv 2009/16/EF.

11) Operatør: En driftsleder, luftfartsoperatør, søfartsoperatør (rederi), brændstofoperatør (reguleret enhed) eller enhver anden, der er omfattet af EU-regler om krav til handel med kvoter for drivhusgasemissioner.

12) Overvågningsplan: Driftslederens eller luftfartsoperatørens plan for overvågning af drivhusgasemissioner, som den kompetente myndighed har godkendt, jf. MR-forordningens artikel 11, og søfartsoperatørens tilsvarende plan for overvågning af søfart, jf. MRV-forordningens artikel 6, stk. 6-8.

13) Søfartsoperatør: Et rederi, en reder eller enhver anden organisation eller person såsom en forvalter eller bareboatchartrer, der er omfattet af kvoteordningens bestemmelser, fordi personen opfylder definitionen af rederi ifølge kvotedirektivets artikel 3, litra w.

14) Udledningsrapport: Driftslederens eller luftfartsoperatørens verificerede rapport over de årlige emissionsmængder i rapporteringsperioden, som forelægges den kompetente myndighed, jf. MR-forordningens artikel 68, og søfartsoperatørernes tilsvarende rapport for søfart, jf. MRV-forordningens artikel 11.

15) Udledningstilladelse: Tilladelse til en driftsleder eller brændstofoperatør til at udlede drivhusgasser, jf. § 4, stk. 1, i lov om CO2-kvoter.



Kapitel 3


Registrerede virksomheder




§ 4. En virksomhed skal registreres hos told- og skatteforvaltningen, hvis den udfører aktiviteter, som kræver, at driftslederen i medfør af kvoteordningen skal have en tilladelse fra Energistyrelsen til at udlede drivhusgasser. Anmeldelse til registrering skal ske senest 14 dage efter modtagelse af udledningstilladelsen. Er driftslederen den 1. januar 2025 i besiddelse af en udledningstilladelse, skal virksomheden lade sig registrere hos told- og skatteforvaltningen senest den 14. januar 2025.

Stk. 2. En virksomhed skal registreres hos told- og skatteforvaltningen, hvis den driver indenrigsluftfart i Danmark, jf. § 1, stk. 3, som kræver, at luftfartsoperatøren i medfør af kvoteordningen er forpligtet til at returnere kvoter. Anmeldelse til registrering skal ske senest 14 dage efter godkendelse af en overvågningsplan af Energistyrelsen eller en kompetent myndighed i et andet EU-land, hvis det forventes, at virksomheden vil blive omfattet af kvotereturneringspligt, jf. stk. 4. Har virksomheden i 2024 returneret kvoter, skal denne lade sig registrere senest den 14. januar 2025.

Stk. 3. En virksomhed skal registreres hos told- og skatteforvaltningen, hvis den driver indenrigsfærgefart i Danmark, som kræver, at søfartsoperatøren i medfør af kvoteordningen er forpligtet til at returnere kvoter. Anmeldelse til registrering skal ske senest 14 dage efter godkendelse af en overvågningsplan for overvågning og rapportering af årlige CO2-udledninger af Energistyrelsen eller en kompetent myndighed i et andet EU-land, hvis det forventes, at virksomheden vil blive omfattet af kvotereturneringspligt, jf. stk. 4. Virksomheder, der fra 2025 som søfartsoperatører omfattes af pligt til at returnere kvoter efter kvotedirektivet, skal, når betingelserne i stk. 4 er opfyldt, lade sig registrere hos told- og skatteforvaltningen senest den 14. januar 2025.

Stk. 4. En virksomhed skal, medmindre der foreligger særlige omstændigheder, lade sig registrere efter stk. 2 eller 3, hvis virksomheden i det forudgående år var omfattet af pligt til at returnere kvoter til Energistyrelsen eller en kompetent myndighed i et andet EU-land. En virksomhed, som ikke i forudgående år har været i besiddelse af en overvågningsplan eller har haft pligt til at returnere kvoter, skal lade sig registrere hos told- og skatteforvaltningen på det tidspunkt, hvor det måtte formodes, at virksomheden efter årets udgang skal returnere kvoter til Energistyrelsen eller en kompetent myndighed i et andet EU-land. Virksomheden er fra registreringstidspunktet eller tidspunktet, hvor virksomheden skulle have ladet sig registrere efter 2. pkt., forpligtet til at angive og afregne afgift.

Stk. 5. Told- og skatteforvaltningen udsteder et bevis for registreringen efter stk. 1-3.



Kapitel 4


Afgiftsperiode og opgørelse af den afgiftspligtige mængde




§ 5. Afgiftsperioden er måneden.

Stk. 2. Registrerede virksomheder skal efter udløbet af hver afgiftsperiode opgøre den afgiftspligtige drivhusgasudledning foreløbigt.

Stk. 3. Den foreløbige afgiftspligtige mængde drivhusgasudledning i afgiftsperioden opgøres på grundlag af måling af energiforbrug eller drivhusgasudledning opgjort efter § 6 eller drivhusgasudledningen i de op til 2 forudgående kalenderår opgjort efter § 6, jf. dog stk. 4.

Stk. 4. Registrerede virksomheder kan ved den foreløbige opgørelse af den afgiftspligtige mængde tage hensyn til oplysninger, som kan have betydning for udledningsopgørelsen i det igangværende kalenderår, herunder ændring af overvågningsplaner grundet kapacitetsudvidelser. Registrerede virksomheder, der ikke tidligere har indleveret udledningsrapporter til Energistyrelsen eller en kompetent myndighed i et andet EU-land efter kvoteordningen, opgør den afgiftspligtige udledning i det første kalenderår på grundlag af den forventede udledning i de enkelte afgiftsperioder.

Stk. 5. Foreligger der ikke en godkendt overvågningsplan efter MRV-forordningen før den 6. juni 2025, kan de foreløbige opgørelser, jf. stk. 1, for 2025 ske på grundlag af den indsendte overvågningsplan og den endelige opgørelse.

Stk. 6. Skatteministeren kan fastsætte regler vedrørende dokumentation for opgørelsen af den afgiftspligtige mængde drivhusgasudledning efter stk. 1-4.



§ 6. Efter udløbet af kalenderåret skal registrerede virksomheder foretage en endelig opgørelse af den afgiftspligtige mængde udledning. Den endeligt opgjorte afgiftspligtige mængde opgøres som drivhusgasudledningen, jf. § 1, beregnet efter den udledningsrapport, som den kompetente myndighed har godkendt efter MR-forordningen og MRV-forordningen, jf. dog stk. 2, 3 og 5.

Stk. 2. Registrerede virksomheder efter § 4 skal opgøre omfanget af udledningen fra indenrigsluftfart.

Stk. 3. Registrerede virksomheder efter § 4 skal opgøre omfanget af udledningen fra indenrigsfærgefart.

Stk. 4. Skatteministeren kan fastsætte regler vedrørende dokumentation for opgørelsen af den afgiftspligtige mængde drivhusgasudledning, der skal angives efter stk. 1-3.

Stk. 5. Registrerede virksomheder efter § 4 skal opgøre omfanget af udledningen relateret til mineralogiske processer, metallurgiske processer, kemisk reduktion og elektrolyse, der er omfattet af § 2, stk. 3. En forholdsmæssig del af afgiften kan henregnes til 1. pkt., hvor samme anlæg forsyner såvel anvendelser omfattet af 1. pkt. som andre anvendelser i virksomheden, når en sådan fordeling kan opgøres. Ved opgørelse af den forholdsmæssige fordeling finder § 11, stk. 5, nr. 4, i lov om energiafgift af mineralolieprodukter m.v., § 11, stk. 5, nr. 4, i lov om afgift af naturgas og bygas m.v. og § 8, stk. 4, nr. 4, i lov om afgift af stenkul, brunkul og koks m.v. tilsvarende anvendelse.

Stk. 6. Skatteministeren kan fastsætte regler vedrørende dokumentation for opgørelsen af den afgiftspligtige mængde drivhusgasudledning, der skal angives efter stk. 5.



Kapitel 5


Regnskabsbestemmelser




§ 7. Registrerede virksomheder skal føre regnskab over drivhusgasudledninger i Danmark i overensstemmelse med de opgørelsesregler, der følger af §§ 5 og 6, og kvoteordningens regler. Registrerede virksomheder skal på forlangende fremvise dokumentation herfor over for told- og skatteforvaltningen.

Stk. 2. Virksomhederne skal opbevare regnskabsmateriale, herunder fakturaer, fakturakopier, ledsagedokumenter, opgørelser m.v., i 10 år efter regnskabsårets udløb.

Stk. 3. Told- og skatteforvaltningen kan fastsætte nærmere regler for virksomhedernes regnskabsførelse efter stk. 1.



Kapitel 6


Afregning af afgiften




§ 8. Registrerede virksomheder skal efter udløbet af hver afgiftsperiode, jf. § 5, stk. 1, angive og betale afgift efter § 2 af den foreløbigt opgjorte afgiftspligtige mængde drivhusgasudledning, jf. § 5, stk. 2-4, til told- og skatteforvaltningen. Angivelse og betaling skal ske senest den 15. i den første måned efter afgiftsperiodens udløb. Er den sidste rettidige angivelsesdato en banklukkedag, anses den førstkommende bankdag som sidste rettidige angivelsesdag.

Stk. 2. Angivelse og betaling efter stk. 1 sker efter reglerne i opkrævningsloven. Efter kalenderårets udløb foretages endelig regulering af afgiftstilsvaret, jf. § 9.



§ 9. Registrerede virksomheder skal efter udløbet af hvert kalenderår angive og betale eventuel restafgift eller angive overskydende afgift efter § 2 til told- og skatteforvaltningen. Restafgiften udgøres af det beløb, hvormed det endeligt opgjorte afgiftstilsvar opgjort efter § 6 måtte overstige de foreløbigt betalte afgifter, jf. § 8. Overskydende afgift udgøres af det beløb, hvormed det endelige afgiftstilsvar opgjort efter § 6 måtte være mindre end de foreløbigt betalte afgifter, jf. § 8.

Stk. 2. Angivelsen efter stk. 1, 1. pkt., skal hvert år indgives til told- og skatteforvaltningen som en del af den ordinære angivelse for april måned med angivelsesfrist den 15. maj. Er den sidste rettidige angivelsesdato en banklukkedag, anses den førstkommende bankdag som sidste rettidige angivelsesdag.

Stk. 3. Afgiften forfalder til betaling den 1. i den måned, hvor angivelsen skal indgives, og skal indbetales senest samtidig med angivelsesfristens udløb. Angivelsen og betalingen sker i øvrigt efter reglerne i opkrævningsloven.



Kapitel 7


Kontrolbestemmelser




§ 10. Told- og skatteforvaltningen har til enhver tid mod behørig legitimation og uden retskendelse adgang til at foretage eftersyn i registreringspligtige virksomheder og til at efterse virksomhedernes varebeholdninger og forretningsbøger, det øvrige regnskabsmateriale, udlednings- og verifikationsrapport, andre oplysninger omfattet af kvoteordningen og korrespondance m.v. I det omfang de nævnte oplysninger er registreret elektronisk, omfatter told- og skatteforvaltningens adgang også en elektronisk adgang hertil.

Stk. 2. Ejere af virksomheder som nævnt i stk. 1 og de personer, der er beskæftiget i virksomhederne, skal yde told- og skatteforvaltningen nødvendig vejledning og hjælp ved foretagelsen af de i stk. 1 omhandlede eftersyn.

Stk. 3. Oplysninger nævnt i stk. 1 skal på told- og skatteforvaltningens anmodning udleveres eller indsendes til denne.

Stk. 4. Offentlige myndigheder skal efter anmodning til told- og skatteforvaltningen videregive enhver oplysning til brug for registrering af og kontrol med virksomheder, der omfattes af loven.

Stk. 5. Politiet yder om nødvendigt bistand til gennemførelsen af kontrol efter stk. 1.

Stk. 6. Registrerede virksomheder, der indleverer udledningsrapport m.v. vedrørende afgiftspligtige udledninger til en kompetent myndighed i et andet land, skal meddele told- og skatteforvaltningen, hvis den kompetente myndighed træffer afgørelse vedrørende drivhusgasudledning eller aktivitetsniveau. Meddelelse skal ske, senest 1 måned efter at afgørelsen er sendt fra myndigheden. Har afgørelsen betydning for afgiftspligten, skal denne betydning samtidig meddeles told- og skatteforvaltningen.



§ 11. Har den registrerede virksomhed ikke rettidigt angivet afgift, jf. §§ 8 og 9, kan told- og skatteforvaltningen pålægge daglige tvangsbøder.

Stk. 2. Efterkommes en anmodning til en registreret eller registreringspligtig virksomhed om oplysninger efter § 10, stk. 3, ikke, kan told- og skatteforvaltningen give pålæg om, at oplysningerne skal indsendes inden en fastsat frist, og pålægge daglige tvangsbøder fra fristens overskridelse, og indtil pålægget efterkommes.



Kapitel 8


Straffebestemmelser




§ 12. Med bøde straffes den, som forsætligt eller groft uagtsomt

1) afgiver urigtige eller vildledende oplysninger eller fortier oplysninger til brug for afgiftskontrollen,

2) overtræder § 2, stk. 5, § 4, stk. 1-3, § 7, stk. 1 eller 2, eller § 10, stk. 2, 3 eller 6, eller

3) undlader at foretage angivelse, jf. § 8 eller § 9, stk. 1 eller 2.

Stk. 2. I forskrifter, der udstedes i medfør af loven, kan der fastsættes straf af bøde for den, der forsætligt eller groft uagtsomt overtræder bestemmelser i forskrifterne.

Stk. 3. Den, der begår en af de nævnte overtrædelser omfattet af stk. 1 med forsæt til at unddrage afgift til det offentlige, straffes med bøde eller fængsel indtil 1 år og 6 måneder, medmindre højere straf er forskyldt efter straffelovens § 289.

Stk. 4. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.



§ 13. Opkrævningslovens §§ 18 og 19 finder tilsvarende anvendelse på sager om overtrædelse af denne lov.



Kapitel 9


Ikrafttrædelsesbestemmelser m.v.




§ 14. Loven træder i kraft den 1. januar 2025, jf. dog stk. 2.

Stk. 2. Skatteministeren fastsætter tidspunktet for ikrafttrædelse af § 2, stk. 3-6, og § 6, stk. 5 og 6.



§ 15. Loven gælder ikke for Færøerne og Grønland.Givet på Christiansborg Slot, den 11. juni 2024Under Vor Kongelige Hånd og SeglFREDERIK R./ Jeppe Bruus





Bilag 1


Aktiviteter som angivet i bilag I i kvotedirektivet


1. Anlæg eller dele af anlæg, der anvendes til forskning, udvikling og afprøvning af nye produkter og processer, er ikke omfattet af dette direktiv. Anlæg, hvis der i løbet af den foregående relevante 5-årsperiode, jf. artikel 11, stk. 1, andet afsnit, har været emissioner fra forbrænding af biomasse, der opfylder kriterierne i artikel 14, som gennemsnitligt bidrager til mere end 95 pct. af de samlede gennemsnitlige drivhusgasemissioner, er ikke omfattet af dette direktiv.

2. Tærskelværdierne nedenfor henviser generelt til produktionskapacitet eller produktionsomfang. Hvis flere aktiviteter, der henhører under samme kategori, udføres i det samme anlæg, lægges kapaciteten af sådanne aktiviteter sammen.

3. Når et anlægs samlede nominelle indfyrede termiske effekt beregnes med henblik på at afgøre, hvorvidt det skal medtages i EU ETS, sammenlægges den nominelle indfyrede termiske effekt i alle anlæggets tekniske enheder, der forbrænder brændsel. Disse enheder kan bl.a. omfatte alle typer af kedler, brændere, turbiner, varmeaggregater, industriovne, forbrændingsovne, sintringsovne, brændeovne, tørreovne, motorer, brændselsceller, kemisk looping forbrænding, gasflaring og termiske eller katalytiske efterbrændere. Enheder med en nominel indfyret termisk effekt på under 3 MW indgår ikke i denne beregning.

4. Hvis en enhed benyttes til en aktivitet, hvor tærskelværdien ikke udtrykkes i nominel indfyret termisk effekt, har tærskelværdien for denne aktivitet forrang ved beslutningen om medtagelse i EU ETS.

5. Hvis det fastslås, at tærskelkapaciteten for en i dette bilag nævnt aktivitet overstiges i et anlæg, skal alle enheder, hvori der forbrændes brændsel, bortset fra enheder til forbrænding af farligt affald eller husholdningsaffald medtages i drivhusgasemissionstilladelsen.

6. Fra den 1. januar 2012 medtages alle flyvninger, der afgår fra eller ankommer til en flyveplads, der er beliggende på en medlemsstats område, hvor traktaten finder anvendelse.














 



Aktivitet


Drivhusgas




Forbrænding af brændsel i anlæg med en samlet nominel indfyret termisk effekt på mere end 20 MW (undtagen i anlæg til forbrænding af farligt affald eller kommunalt affald). Fra den 1. januar 2024 forbrænding af brændsel i anlæg til forbrænding af kommunalt affald med en samlet nominel indfyret termisk effekt på mere end 20 MW, jf. kvotedirektivets artikel 14 og 15


Kuldioxid (CO2)






Raffinering af olie, hvor der drives forbrændingsenheder med en samlet nominel indfyret termisk effekt på mere end 20 MW


Kuldioxid (CO2)






Produktion af koks


Kuldioxid (CO2)




Ristning eller sintring, herunder pelletering, af malm (herunder svovlholdigt malm)


Kuldioxid (CO2)






Produktion af jern eller stål (første eller anden smeltning) med dertil hørende strengstøbning og med en kapacitet på mere end 2,5 t/time


Kuldioxid (CO2)






Produktion eller forarbejdning af ferrometaller (herunder ferrolegeringer), hvor der drives fyringsenheder med en samlet nominel indfyret termisk effekt på mere end 20 MW. Forarbejdningen omfatter bl.a. valseværker, genopvarmningsanlæg, glødningsovne, smedning, støbning, overfladebelægning og bejdsning


Kuldioxid (CO2)






Fremstilling af primær aluminium eller aluminiumoxid


Kuldioxid (CO2) og perflourkarboner (PFC)




Produktion af sekundær aluminium, når der anvendes fyringsenheder med en samlet nominel indfyret termisk effekt på mere end 20 MW


Kuldioxid (CO2)




Produktion eller forarbejdning af nonferrometaller, herunder produktion af legeringer, raffinering, støbning osv., hvor der anvendes fyringsenheder med en samlet nominel indfyret termisk effekt (herunder brændsel anvendt som reduktionsmiddel) på over 20 MW


Kuldioxid (CO2)




Fremstilling af cementklinker i roterovne med en produktionskapacitet på mere end 500 t/dag eller i andre ovne med en produktionskapacitet på mere end 50 t/dag


Kuldioxid (CO2)




Fremstilling af kalk eller brænding af dolomit eller magnesit i roterovne eller i andre ovne med en produktionskapacitet på mere end 50 t/dag


Kuldioxid (CO2)




Fremstilling af glas, herunder glasfiber, med en smeltekapacitet på over 20 t/dag


Kuldioxid (CO2)




Fremstilling af keramiske produkter ved brænding, navnlig tagsten, mursten, ildfaste sten, fliser, stentøj og porcelæn, med en produktionskapacitet på mere end 75 t/dag


Kuldioxid (CO2)




Fremstilling af mineraluldsisoleringsmateriale ved hjælp af glas, sten eller slagger med en smeltekapacitet på mere end 20 t/dag


Kuldioxid (CO2)




Tørring eller brænding af gips eller fremstilling af gipsplader og andre gipsprodukter med en produktionskapacitet for brændt gips eller tørret sekundært gips på over 20 t/dag


Kuldioxid (CO2)






Fremstilling af papirmasse af træ eller andre fibermaterialer


Kuldioxid (CO2)




Fremstilling af papir eller karton med en produktionskapacitet på mere end 20 t/dag


Kuldioxid (CO2)






Produktion af kønrøg, hvor organiske stoffer som olie, tjære og kraknings- og destillationsrester forkulles, med en produktionskapacitet på mere end 50 t/dag


Kuldioxid (CO2)






Produktion af salpetersyre


Kuldioxid (CO2) og dinitrogenoxid (N2O)




Produktion af adipinsyre


Kuldioxid (CO2) og dinitrogenoxid (N2O)




Produktion af glyoxal og glyoxylsyre


Kuldioxid (CO2) og dinitrogenoxid (N2O)




Produktion af ammoniak


Kuldioxid (CO2)




Produktion af organiske kemikalier ved krakning, reforming, delvis eller fuld oxidering eller lignende processer, hvor produktionskapaciteten er større end 100 t/dag


Kuldioxid (CO2)






Produktion af brint (H2) og syntesegas med en produktionskapacitet på mere end 5 t/dag


Kuldioxid (CO2)






Produktion af natriumkarbonat (Na2CO3) og natriumhydrogenkarbonat (NaHCO3)


Kuldioxid (CO2)




Opsamling af drivhusgasser fra anlæg omfattet af dette direktiv med henblik på transport og geologisk lagring i et lagringsanlæg med tilladelse i henhold til direktiv 2009/31/EF


Kuldioxid (CO2)






Transport af drivhusgasser med henblik på geologisk lagring i et lagringsanlæg, der er godkendt i henhold til direktiv 2009/31/EF, med undtagelse af de emissioner, der er omfattet af en anden aktivitet i henhold til nærværende direktiv


Kuldioxid (CO2)






Geologisk lagring af drivhusgasser i et lagringsanlæg med tilladelse i henhold til direktiv 2009/31/EF


Kuldioxid (CO2)






Luftfart
Flyvninger mellem flyvepladser, der er beliggende i to forskellige stater, som er opført i den gennemførelsesretsakt, der er vedtaget i henhold til artikel 25 a, stk. 3, og flyvninger mellem Schweiz eller Det Forenede Kongerige og de stater, der er opført i den gennemførelsesretsakt, der er vedtaget i henhold til artikel 25 a, stk. 3, og med henblik på artikel 12, stk. 6 og 8, og artikel 28 c alle andre flyvninger mellem flyvepladser, der er beliggende i to forskellige tredjelande, foretaget af luftfartøjsoperatører, der opfylder alle følgende betingelser:


Kuldioxid (CO2)





 

a)


luftfartøjsoperatørerne er indehavere af et AOC, som er udstedt af en medlemsstat, eller er registreret i en medlemsstat, herunder i regioner i den yderste periferi samt i områder og territorier, der hører under den pågældende medlemsstat, og

 


 

b)


de producerer CO2-emissioner på mere end 10.000 t om året fra anvendelsen af fly med en maksimal certificeret startmasse på over 5.700 kg, der foretager flyvninger omfattet af dette bilag, bortset fra fly, der afgår og ankommer i samme medlemsstat, herunder regioner i den yderste periferi i samme medlemsstat, fra den 1. januar 2021; med henblik på dette litra medregnes emissioner fra følgende typer flyvninger ikke:

 


 
 

i)


statslige flyvninger

 


 
 

ii)


humanitære flyvninger

 


 
 

iii)


ambulanceflyvninger

 


 
 

iv)


militære flyvninger

 


 
 

v)


brandslukningsflyvninger

 


 
 

vi)


flyvninger forud for eller efter en humanitær flyvning, en ambulanceflyvning eller en brandslukningsflyvning, forudsat at de pågældende flyvninger blev foretaget med samme luftfartøj og var nødvendige for at udføre de dermed forbundne humanitære, medicinske eller brandslukningsmæssige aktiviteter eller for at omplacere luftfartøjet efter disse aktiviteter med henblik på dets næste aktivitet.

 



Flyvninger, der afgår fra eller ankommer til en flyveplads, der er beliggende på en medlemsstats område, hvor traktaten finder anvendelse.

 



Denne aktivitet omfatter ikke:

 


 

a)


flyvninger, der udføres udelukkende med det formål at transportere en regerende monark og dennes nærmeste familie, statsoverhoveder, regeringschefer og ministre fra et tredjeland på officiel tjenesterejse, når dette formål fremgår af en relevant statusindikator i flyveplanen

 


 

b)


militære flyvninger, der udføres af militærfly, og toldmyndighedernes og politiets flyvninger

 


 

c)


eftersøgnings- og redningsflyvninger, brandslukningsflyvninger, humanitære flyvninger og medicinske nødflyvninger, der er godkendt af den relevante kompetente myndighed

 


 

d)


flyvninger, der udelukkende udføres efter visuelflyvereglerne som defineret i bilag 2 til Chicagokonventionen

 


 

e)


flyvninger, der afsluttes på den flyveplads, hvorfra luftfartøjet er startet, og som ikke indebærer nogen mellemlanding

 


 

f)


træningsflyvninger, der udføres udelukkende med det formål at opnå et certifikat eller, hvis der er tale om flyvebesætningsmedlemmer, en rating af certifikat, når dette fremgår af en passende bemærkning i flyveplanen, forudsat at flyvningen ikke tjener til transport af passagerer og/eller fragt eller til positionering eller transport af luftfartøjet

 


 

g)


flyvninger, der udføres udelukkende som led i videnskabelig forskning eller med det formål at kontrollere, afprøve eller certificere et luftfartøj eller udstyr, uanset om dette er luftbårent eller jordbaseret

 


 

h)


flyvninger, der udføres med luftfartøjer med en højst tilladt startmasse på under 5.700 kg

 


 

i)


flyvninger, der udføres inden for rammerne af forpligtelser til offentlig tjeneste, som i henhold til forordning (EØF) nr. 2408/92 pålægges ruter i regionerne i den yderste periferi som defineret i artikel 299, stk. 2, i traktaten eller på ruter, hvor den udbudte kapacitet ikke overstiger 50.000 sæder pr. år

 


 

j)


flyvninger, som, hvis det ikke var for dette punkt, ville falde ind under denne aktivitet, og som foretages af en erhvervsmæssig lufttransportoperatør, der enten i 3 på hinanden følgende perioder på 4 måneder foretager under 243 flyvninger pr. periode eller foretager flyvninger med samlede årlige emissioner på under 10.000 t. Flyvninger, som er omhandlet i litra l og m, eller som udføres udelukkende med det formål at transportere en regerende monark og dennes nærmeste familie, statsoverhoveder, regeringschefer eller ministre fra en medlemsstat på officiel tjenesterejse, kan ikke undtages i henhold til dette litra.

 


 

k)


fra den 1. januar 2013 til den 31. december 2030 flyvninger, som, hvis det ikke var for dette litra, ville falde under denne aktivitet, og som udføres af en ikkekommerciel luftfartsoperatør, hvis sammenlagte årlige emissioner er lavere end 1.000 t pr. år (herunder emissioner fra flyvninger omhandlet i litra l og m)

 


 

l)


flyvninger fra flyvepladser beliggende i Schweiz til flyvepladser beliggende i EØS

 


 

m)


flyvninger fra flyvepladser beliggende i Det Forenede Kongerige til flyvepladser beliggende i EØS.

 



Søtransport
Søtransportaktiviteter, der er omfattet af forordning (EU) 2015/757, med undtagelse af de søtransportaktiviteter, der er omfattet af artikel 2, stk. 1 a, og indtil den 31. december 2026 artikel 2, stk. 1 b, i nævnte forordning


Kuldioxid (CO2)
Fra den 1. januar 2026, metan og dinitrogenoxid


















Bilag 2


Mineralogiske processer, metallurgiske processer, kemisk reduktion og elektrolyse














Ved udledninger fra mineralogiske processer, metallurgiske processer, kemisk reduktion og elektrolyse forstås ikkeenergirelaterede udledninger fra følgende aktiviteter og udledninger fra energiprodukter anvendt til følgende aktiviteter:




Direkte ved fremstilling af glas.




Der anvendes direkte ved fremstilling af




a) slaggeuld, stenuld og lignende mineralsk uld, ekspanderet vermiculit, ekspanderet ler, skumslagger og lignende ekspanderede mineralske stoffer, blandinger og varer af varmeisolerende, lydisolerende eller lydabsorberende mineralske stoffer henhørende under position 6806 i EU’s kombinerede nomenklatur,




b) glasfibre, herunder glasuld, henhørende under position 7019 i EU’s kombinerede nomenklatur.




Der anvendes direkte til keramisk brænding og forudgående tørring af varer bestemt hertil samt til fremstilling af porebeton.




Der anvendes direkte til opvarmning, inddampning, tørring eller brænding af kalk, kridt, kridtsten, marmor og andre calciumcarbonatprodukter, flint, gips, moler, bentonit og andre lerarter, ferrosulfat, kobbersulfat og calciumoxid samt gødningsstoffer med et tørstofindhold på mindst 90 pct., heraf mindst 5 pct. fosfat efter tørring.




Der anvendes direkte ved fremstilling af hydrogen, argon, inaktive gasser, nitrogen, dinitrogenmonoxid, ozon og oxygen, herunder påfyldning af disse gasser i trykbeholdere, i det omfang gasserne anvendes i virksomhedens produktion i stedet for indkøbte gasser eller gasserne afsættes.




Der anvendes direkte til fremstilling af cement.




Der anvendes direkte til smeltning af metaller og glas og varmholdelse af smeltede metaller og glas samt direkte til fremstilling af valsede eller kontinuert støbte slabs og knipler samt til videreforarbejdning af slabs og knipler ved varmvalsning til plader, tråd, stænger og lignende varer af jern og stål, ikke yderligere forarbejdet ved f.eks. sandblæsning m.v., til metalvarmebehandlingsanlæg og til ventilation af lokaler, hvor smeltet metal og glas forarbejdes. Alene opvarmning af glas til over 300 grader samt varmholdelse af glas, der har været opvarmet herover i fremstillingsprocessen, betragtes som smeltning af glas samt varmholdelse af smeltet glas.









Officielle noter
1) Loven har som udkast været notificeret i overensstemmelse med Europa-Parlamentets og Rådets direktiv (EU) 2015/1535 af 9. september 2015 om en informationsprocedure med hensyn til tekniske forskrifter samt forskrifter for informationssamfundets tjenester (kodifikation).