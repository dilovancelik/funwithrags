

Lov om undladelse af at foretage opkrævning af  

 de i loven om ordning af afløbsforholdene ved Ringkøbing Fjord m.m.  

 omhandlede lodsejerbidrag 


    VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg,  gør vitterligt : Folketinget har vedtaget og  

 Vi ved Vort samtykke stadfæstet følgende lov: 



     § 1  
Ministeren for offentlige arbejder bemyndiges til at undlade at foretage  

 opkrævning af den del af de i medfør af § 4 i lov nr. 71 af 29. marts 1924 om  

 ordning af afløbsforholdene ved Ringkøbing fjord m.m. omhandlede  

 lodsejerbidrag, som endnu ikke er indbetalt til statskassen. 
De til Ringkøbing fjord udvalget af 1950 indbetalte lodsejerbidrag  

 bemyndiges det nævnte udvalg til at tilbagebetale til lodsejerne. 



     § 2  
Den del af de anførte lodsejerbidrag, der i henhold til § 1, stk. 4, i lov  

 nr. 141 af 30. marts 1942 om ændring i og tillæg til lov om landvinding er  

 blevet inddraget af landbrugsministeren som låneberettigende gæld under  

 landvindingssager, som har været forelagt afvandingskommissionen, bemyndiges  

 landbrugsministeren til på de i § 3 i denne lov fastsatte betingelser at  

 eftergive. 
Hvor afdrag til statkassen allerede måtte være præsteret på  

 landvindingslån, som omfatter sådanne inddragne lodsejerbidrag, bemyndiges  

 statskassen til på samme betingelser at lade den del af afdragene, der  

 vedrører den eftergivne gæld, enten tilbagebetale eller afskrive på den  

 øvrige del af landvindingslånet. 



     § 3  
Det er en betingelse for benyttelsen af de i § 2 givne bemyndigelser, at  

 samtlige landvindingssager, som tidligere har været forelagt  

 afvandingskommissionen, og hvori landbrugsministeren har inddraget  

 lodsejerbidrag i henhold til § 4 i loven af 29. marts 1924 under  

 landvindingsloven, underkastes en fornyet behandling i landbrugsministeriet,  

 og at disse sager derefter påny forelægges afvandingskommissionen, som vil  

 have at fastsætte lodsejernes tilsvar til statskassen i henhold til § 2, jfr.  

 § 5, i landvindingsloven uden hensyntagen til den arealerne i medfør af § 4 i  

 loven af 29 marts 1924 pålignede gæld. 



 Givet på Christiansborg slot, den 11.  

 juni 1954.  


Under Vor Kongelige Hånd og segl. 


 Frederik R. 

    / Carl Petersen. 

Officielle noter
Ingen 
