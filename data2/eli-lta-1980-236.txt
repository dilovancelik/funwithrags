Lov om udstedelse af statspræmieobligationer
VI MARGRETHE DEN ANDEN, af Guds Nåde Danmarks Dronning, gør vitterligt:
Folketinget har vedtaget og Vi ved Vort samtykke stadfæstet følgende lov:

§ 1. Finansministeren bemyndiges til at udstede et statspræmieobligationslån til et beløb af 600 mill. kr. Lånet inddeles i 3 afdelinger på hver 200 mill. kr.

Stk. 2. Obligationerne, der hver lyder på 200 kr., forfalder til betaling med deres pålydende 25 år efter udstedelsesdagen. Tilbagebetalingen sker uden fradrag af skat eller afgift til staten.

Stk. 3. Obligationerne bærer ingen rente, men deltager i årlige præmietrækninger. Præmietrækning sker særskilt for hver afdeling.

Stk. 4. Den årlige præmiesum for hver afdeling andrager 20 mill. kr. Præmiebetalingen foregår på grundlag af udtrækning mellem samtlige obligationer inden for afdelingen.

§ 2. Obligationerne udstedes til ihændehaver og kan ikke noteres på navn.

§ 3. De i lov nr. 145 af 13. april 1938 om mortifikation af værdipapirer indeholdte regler finder ikke anvendelse på de i henhold til nærværende lov udstedte præmieobligationer.

§ 4. Den i § 49 i lov nr. 146 af 13. april 1938 om gældsbreve indeholdte bestemmelse finder ikke anvendelse på de i henhold til nærværende lov udstedte præmieobligationer og de derpå faldne præmier.

Stk. 2. Præmier, som ikke er krævet udbetalt inden 3 år fra forfaldsdagen, tilfalder statskassen.

§ 5. Retten til en på en af lånets obligationer fremtidig faldende præmie eller andel i en sådan må ikke i erhvervsmæssigt øjemed gøres til genstand for særskilt køb, belåning eller lignende dispositioner.

Stk. 2. Overtrædelse af denne bestemmelse straffes med bøde.

§ 6. Ved udbetaling af præmier fradrages en afgift på 15 pct., beregnet af den del af præmiebeløbet, der overstiger 200 kr. Afgiften tilfalder statskassen.

Stk. 2. Præmierne er fritaget for indkomstskat til stat og kommune.

§ 7. Lånet er uopsigeligt fra kreditors side, men finansministeren bemyndiges til med tilslutning af folketingets finansudvalg at opsige de enkelte afdelinger af lånet med 1 års varsel, dog tidligst til indfrielse 10 år efter afdelingens emission.

§ 8. Finansministeren fastsætter de nærmere regler om lovens gennemførelse og administration.Givet på Christiansborg Slot, den 4. juni 1980Under Vor Kongelige Hånd og SeglMARGRETHE R./ Svend Jakobsen