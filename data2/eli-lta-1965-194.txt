

Lov om ændring i fundats af 18. januar 1760 for  

 Arne Magnussens Legat 



(Den arnamagnæanske Stiftelse) 

    VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, gør vitterligt: Folketinget har vedtaget og Vi ved  

 Vort samtykke stadfæstet følgende lov: 



     § 1.  Uanset bestemmelserne i den af kong Frederik den  

 V den 18. januar 1760 konfirmerede fundats for Arne Magnussens Legat (Den  

 arnamagnæanske Stiftelse) foretages der en deling af stiftelsen i to  

 afdelinger derved, at de af legatets håndskrifter og arkivalier, der må anses  

 for islandsk kultureje, overgives til Islands universitet for at forvares og  

 forvaltes der i overensstemmelse med fundatsens regler. 
     Stk. 2.  Alle i original eller afskrift foreliggende  

 diplomer vedrørende Island og sådanne andre arkivalier, som kan antages at  

 have haft deres plads i islandske lokal- og privatarkiver, anses for islandsk  

 kultureje. 
     Stk. 3.  Håndskrifter anses for islandsk kultureje,  

 dersom værket vides eller med betydelig sikkerhed må antages at være  

 forfattet af eller oversat af en islænding og det tillige indholdsmæssigt  

 alene eller i overvejende grad vedrører Island og islandske forhold eller  

 tilhører den islandske senmiddelalderlige fiktionslitteratur. Disse kriterier  

 finder anvendelse, hvad enten håndskriftet er den originale affattelse eller  

 en afskrift. Med et håndskrift forfattet eller oversat af en islænding  

 sidestilles blandede håndskrifter, dersom de overvejende falder ind under  

 ovennævnte kriterium. 



     § 2.  Samtidig med delingen af Den arnamagnæanske  

 Stiftelse kan fra det kongelige bibliotek til den islandske stiftelse afgives  

 sådanne håndskrifter, som i det væsentlige kan sidestilles med dem, der i  

 medfør af delingen tilfalder Island. Endvidere afgives fra det kongelige  

 bibliotek til den islandske stiftelse Flatøbogen og Codex regius af  

 Eddadigtene (Den ældre Edda). 



     § 3.  Det overdrages et udvalg bestående af to  

 repræsentanter for Københavns universitet og to udpeget af Islands  

 universitet at gennemgå de i stiftelsens besiddelse værende håndskrifter og  

 arkivalier og gøre indstilling om, hvilke af disse der overgives til Islands  

 universitet i henhold til bestemmelsen i § 1. 
     Stk. 2.  Det påhviler endvidere samme udvalg at gennemgå  

 de i det kongelige biblioteks besiddelse værende håndskrifter og gøre  

 indstilling om, hvilke af disse der afgives til den islandske arnamagnæanske  

 stiftelse i medfør af bestemmelsen i § 2. 
     Stk. 3.  Indstillingen forelægges statsministeren, der  

 efter forhandling med den danske og islandske undervisningsminister træffer  

 endelig afgørelse i begge spørgsmål. 
     Stk. 4.  Statsministeren træffer ligeledes bestemmelse  

 om, at en passende del af legatets kapital overføres til Islands universitet  

 samtidig med beslutningens iværksættelse. 



     § 4.  Den danske regering bemyndiges til at afslutte  

 en overenskomst med Island om overgivelsen af de pågældende håndskrifter.  





 Givet på Christiansborg slot, den 26.  

 maj 1965.  


Under Vor Kongelige Hånd og Segl. 


FREDERIK R. 


K.B. Andersen 

Officielle noter
Ingen 
