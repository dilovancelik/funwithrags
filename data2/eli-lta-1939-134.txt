
 Lov om Inddæmning i Kalvebodstrand m.v.  

 og om Anlæg af en Dæmning til Rømø (* 1) 

 VI CHRISTIAN DEN TIENDE , af Guds Naade Konge til  

 Danmark og Island, de Venders og Goters, Hertug til Slesvig, Holsten,  

 Stormarn, Ditmarsken, Lauenborg og Oldenborg,  Gøre vitterligt:  

 Rigsdagen har vedtaget og Vi ved Vort Samtykke stadfæstet følgende Lov: 

 I. 


 § 1  
Ministeren for offentlige Arbejder bemyndiges til ud for Vestsiden af  

 Amager at lade foretage en Inddæmning og Tørlægning i Kalvebodstrand  

 omfattende et ca. 2 200 ha stort Vandareal og et ca. 300 ha stort Landareal,  

 saaledes at der i Forbindelse med Inddæmningen tilvejebringes et ca. 4 m dybt  

 Sejlløb fra Enghave Brygge til Køge Bugt. 



 § 2  
Naar Inddæmningsarbejderne er fuldført, rømmes Hærens nuværende, paa  

 Amager beliggende Skydebaner Nord for Vejen i Øst-Vest (Sundby Øster  

 Strandvej, Matr. Nr. 629 af Sundby Overdrev) i Fortsættelse af den nuværende  

 Spærredæmning, og det rømmede Areal afleveres samtidig til Finansministeriet.  





 § 3  
Ministeren for offentlige Arbejder bemyndiges til efter Bevilling paa de  

 aarlige Finanslove at afholde samtlige de med de paagældende Arbejder  

 forbundne Udgifter, hvoraf der af Københavns Kommune vil være at refundere i  

 alt 2 200 000 Kr. og af Københavns Havnevæsen i alt 800 000 Kr. 



 § 4  
Ministeren for offentlige Arbejder bemyndiges til at erhverve de til  

 Gennemførelsen af Inddæmningen i Kalveboderne og Skydebanernes Flytning  

 nødvendige Arealer m.v. - om fornødent ved Ekspropriation efter Reglerne i  

 Forordning af 5. Marts 1845, jfr. Lov Nr. 6 af 10. Januar 1928. Saafremt  

 mindelig Ordning ikke kan opnaas, vil Spørgmaal om Vandløbs- og  

 Vejforbindelser, Erhvervelse af Rettigheder og Fastsættelse af Erstatninger  

 være af afgøre i Overensstemmelse med fornævnte Regler. 
De i Anledning af eller i Forbindelse med Inddæmningsanlægget udfærdigede  

 Dokumenter, Udskrifter, Attester m.v. fritages for Stempel- og  

 Tinglysningsafgifter samt alle andre Afgifter til det offentlige. 



 § 5  
Det inddæmmede Areal, der vil være at matrikulere, bliver, for saa vidt  

 angaar den Del af samme, der ligger Nord for en i Retningen Øst-Vest fra det  

 nuværende Kommuneskels vestlige Endepunkt førende Linie, at henføre til  

 Københavns Kommune, Resten til Taarnby Kommune. 
 II. 



 § 6  
Ministeren for offentlige Arbejder bemyndiges til at lade anlægge en  

 flodfri Færdselsdæmning fra et Punkt paa Sønderjyllands Vestkyst ret Vest for  

 Skærbæk til et Punkt paa Østkysten af Rømø lidt Nord for Nørre Tvismark samt  

 til at lade Dæmningens Krone forsyne med en 6 m bred Vejbane. 
Det er en Forudsætning for, at de her omhandlede Arbejder kan komme til  

 Udførelse, at Tønder Amtsraad over for Ministeren for offentlige Arbejder  

 forpligter sig til at yde et Tilskud paa 50 pCt. af de med Anlægget af  

 Vejbanen paa Dæmningen forbundne Udgifter samt til uden Vederlag at overtage  

 Vedligeholdelsen af Vejbanen og af Rækværkerne paa Dæmningen. 



 § 7  
Staten har Ejendomsret og fornøden Adgangsret til den mellem Rømø og  

 Fastlandet beliggende Del af Vadehavet, der mod Nord begrænses af en ret  

 Linie fra Slusen gennem Juvre Digets nordøstlige Hjørne til Slusen i Ballum  

 Diget for Brøns Aa og mod Syd af en anden ret Linie fra Landingsstedet ved  

 Havneby til Sydenden af Ballum Diget. Mod Land begrænses Statens Ret efter  

 foranstaaende Bestemmelser af Kystlinien ved den nuværende daglige  

 Højvandstand. 
Ministeren for offentlige Arbejder bemyndiges til efter Samraad med  

 Ministeren for Landbrug og Fiskeri og Ministeren for Handel, Industri og  

 Søfart at træffe Bestemmelse om, hvorvidt og i hvilket Omfang de Arealer, der  

 i Henhold til foranstaaende er undergivet Statens Ejendomsret, kan benyttes  

 til Sejlads, Fiskeri, Jagt o.lign. 
Ministeren bemyndiges endvidere til, naar Forholdene efter hans Skøn taler  

 derfor, at overlade en efter de hidtil gældende Regler til Tilslikning  

 berettiget Lodsejer saadanne Opgrødearealer, som Ministeren skønner er  

 opstaaet uden væsentlig Forbindelse med Foranstaltninger, der er iværksat af  

 Staten eller for Statskassens Regning. 



 § 8  
Saafremt det til noget af de i Afsnit II omhandlede Anlæg maatte blive  

 nødvendigt at foretage tvungen Erhvervelse af Grunde, bestaaende Værker eller  

 Bygninger, Rettigheder og Materialer m.v. sker denne ved Ekspropriation i  

 Overensstemmelse med Reglerne i Forordning af 5. Marts 1845, jfr. Lov Nr. 6  

 af 10. Januar 1928. 
De i Anledning af eller i Forbindelse med de i Afsnit II omhandlede Anlæg  

 og Foranstaltninger udfærdigede Dokumenter, Udskrifter, Attester m.v.  

 fritages for Stempel- og Tinglysningsafgifter samt alle andre Afgifter til  

 det offentlige. 



 § 9  
Ved det i Afsnit II, omhandlede Arbejde skal fortrinsvis beskæftiges  

 Personer, der har fast Bopæl i Haderslev, Aabenraa, Sønderborg og Tønder  

 Amtsraadskredse. 



 § 10  
De nødvendige Beløb til Gennemførelse af de i § 6 nævnte Foranstaltninger  

 bevilges paa de aarlige Finanslove. 
Hvorefter alle vedkommende sig have at rette. 


 Givet paa Amalienborg, den 23. Marts  

 1939.  
Under Vor Kongelige Haand og Segl. 
 CHRISTIAN R. 
(L. S.) 
/Fisker. 

Officielle noter
(* 1) Udfærdiget gennem Ministeriet for offentlige Arbejder. Se  

 Rigsdagstidenden for 1938-39: Folket.Tid. Sp. 3452, 3692, 4553, 4626;  

 Landst.Tid. Sp. 1089, 1196, 1214; Till. A. Sp. 4161; Till. B. Sp. 843; Till.  

 C. Sp. 347, 667. 
