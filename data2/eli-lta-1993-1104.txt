
Lov om tilbagelevering af kulturgoder, som  

 ulovligt er fjernet fra et EU-medlemslands område m.v. 

VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov: 


 § 1.  Rådets direktiv af 15. marts 1993 om  

 tilbagelevering af kulturgoder, som ulovligt er fjernet fra en medlemsstats  

 område (93/7/EØF), gælder her i landet. 
 Stk. 2.  Direktivet er optaget som bilag til denne lov.  





 § 2.  Det ved lov om sikring af kulturværdier i  

 Danmark nedsatte Kulturværdiudvalg fungerer som central myndighed og udfører  

 de opgaver, som efter direktiv 93/7/EØF påhviler de centrale myndigheder.  


 Stk. 2.  Kulturværdiudvalget varetager samarbejdet med  

 de respektive centrale myndigheder i de øvrige medlemslande og etablerer  

 samarbejde mellem medlemslandenes kompetente myndigheder. 
 Stk. 3.  Kulturværdiudvalget assisterer herunder andre  

 medlemslandes myndigheder med hensyn til eftersøgning af ulovligt fjernede  

 kulturgoder, som formodes at befinde sig her i landet, ligesom udvalget i  

 givet fald søger at modvirke, at sådanne kulturgoder unddrages  

 tilbageleveringsproceduren. 



 § 3.  Loven gælder for ansøgninger om tilbagelevering  

 af genstande, der er omtalt i bilag til direktiv 93/7/EØF samt i direktivets  

 artikel 1. 
 Stk. 2.  Loven gælder for ansøgninger om tilbagelevering  

 af kulturgoder, som ulovligt er fjernet fra andre medlemsstaters område den  

 1. januar 1993 eller senere. 



 § 4.  Genstande, der er omfattet af Rådets forordning  

 3911/92/EØF af 9. december 1992 om udførsel af kulturgoder, og som befinder  

 sig lovligt og definitivt her i landet, må ikke udføres fra Danmark til lande  

 uden for Fællesskabets toldområde uden tilladelse fra Kulturværdiudvalget.  


 Stk. 2.  Overtrædelse af Rådets forordning 3911/92/EØF  

 af 9. december 1992 om udførsel af kulturgoder straffes med bøde. 



 § 5.  Loven træder i kraft dagen efter bekendtgørelsen  

 i Lovtidende. 


 Givet på Christiansborg Slot, den 22.  

 december 1993  
Under Vor Kongelige Hånd og Segl 
MARGRETHE R. 
/Jytte Hilden 

 Bilag 
II 
 (Retsakter hvis offentliggørelse ikke er obligatorisk) 
RÅDET 
Rådets direktiv 93/7/EØF 
af 15. marts 1993 
om tilbagelevering af kulturgoder, som ulovligt er fjernet fra en  

 medlemsstats område 
RÅDET FOR DE EUROPÆISKE 
FÆLLESSKABER HAR - 
under henvisning til Traktaten om Oprettelse af Det Europæiske Økonomiske  

 Fællesskab, særlig 100 A, 
under henvisning til forslag fra Kommissionen (1), 
i samarbejde med Europa-Parlamentet (2), 
under henvisning til udtalelse fra Det Økonomiske og Sociale Udvalg (3),  

 og 
ud fra følgende betragtninger: 
I henhold til Traktatens artikel 8 A oprettes det indre marked senest den  

 1. januar 1993, hvilket indebærer et område uden indre grænser med fri  

 bevægelighed for varer, personer, tjenesteydelser og kapital i  

 overensstemmelse med Traktatens bestemmelser; 
medlemsstaterne vil i medfør af og inden for rammerne af Traktatens  

 artikel 36, efter 1992, bevare retten til at definere deres nationale skatte  

 og muligheden for at træffe de nødvendige foranstaltninger til beskyttelse af  

 disse nationale skatte inden for dette område uden indre grænser; 
----------------------------------- 

(1) EFT nr. C 53 af 28. 2. 1992, s. 11, og EFT nr. C 172 af 8. 7. 1992,  

 s. 7. 
(2) EFT nr. C 176 af 13. 7. 1992, s. 124, og EFT nr. C 72 af 15. 3. 1993.  


(3) EFT nr. C 223 af 31. 8. 1992, s. 10. 

der bør derfor indføres en tilbageleveringsordning, således at  

 medlemsstaterne kan opnå, at kulturgoder, der er klassificeret som nationale  

 skatte i den i Traktatens artikel 36 anvendte betydning, og som er blevet  

 fjernet fra deres område i strid med førnævnte nationale bestemmelser eller  

 Rådets forordning (EØF) nr. 3911/92 af 9. december 1992 om udførsel af  

 kulturgoder (4), vender tilbage til deres område; gennemførelsen af denne  

 ordning bør være så enkel og effektiv som muligt; det er med henblik på at  

 lette samarbejdet om tilbagelevering nødvendigt at begrænse nævnte ordnings  

 anvendelsesområde til genstande, der henhører under fælles kategorier af  

 kulturgoder; formålet med bilaget til dette direktiv er således ikke at  

 definere, hvilke goder der har rang af »nationale skatte« i den i  

 nævnte artikel 36 anvendte betydning, men udelukkende at definere, hvilke  

 kategorier af goder der kan have en sådan rang og således gøres til genstand  

 for en tilbageleveringsprocedure i henhold til dette direktiv; 
--------------------------------------- 

(4) EFT nr. L 395 af 31. 12. 1992, s. 1. 

kulturgoder, der er klassificeret som nationale skatte, og som indgår i  

 offentlige samlinger, eller som tilhører gejstlige institutioner, men som  

 ikke henhører under disse fælles kategorier, bør også være omfattet af dette  

 direktiv; 
der bør indføres et administrativt samarbejde mellem medlemsstaterne hvad  

 angår deres nationale skatte i snæver tilknytning til deres samarbejde om  

 stjålne kunstværker; dette samarbejde skal navnlig omfatte registrering hos  

 Interpol og andre kvalificerede organer, der udsteder lignende lister over  

 forsvundne, stjålne eller ulovligt fjernede kulturgoder, der er en del af  

 deres nationale skatte og deres offentlige samlinger; 
proceduren i dette direktiv er et første skridt i retning af et samarbejde  

 mellem medlemsstaterne på dette område inden for rammerne af det indre  

 marked; formålet er at nå frem til en gensidig anerkendelse af de nationale  

 lovgivninger på dette område; det bør således bl.a. bestemmes, at  

 Kommissionen bistås af et rådgivende udvalg; 
ved forordning (EØF) nr. 3911/92, og ved nærværende direktiv indføres der  

 en fællesskabsordning for beskyttelse af medlemsstaternes kulturgoder; den  

 dato, fra hvilken medlemsstaterne skal efterkomme dette direktiv, bør ligge  

 så tæt som muligt på datøn for ikrafttrædelsen af nævnte forordning; nogle  

 medlemsstater har brug for en længere periode som følge af arten af deres  

 retsorden og omfanget af de lovændringer, der er nødvendige med henblik på  

 gennemførelsen af nærværende direktiv - 
UDSTEDT FØLGENDE DIREKTIV: 
 Artikel 1 
I dette direktiv forstås ved: 

1) »kulturgode«: 

- en genstand, der, før eller efter at være fjernet fra en medlemsstats  

 område på ulovlig vis, ifølge national lovgivning eller nationale  

 administrative procedurer er klassificeret som »national skat af  

 kunstnerisk, historisk eller arkæologisk værdi« som anført i Traktatens  

 artikel 36, og 
- som henhører under en af de i bilaget anførte kategorier eller som uden  

 at henhøre under en af de pågældende kategorier udgør en integrerende del af:  


- offentlige samlinger, der er opført på museers, arkivers og  

 bibliotekssamlingers lister 
- i forbindelse med dette direktiv forstås ved offentlige samlinger de  

 samlinger, som ejes af en medlemsstat, en lokal eller regional myndighed i en  

 medlemsstat eller en institution beliggende på en medlemsstats område og  

 defineret som offentlig i henhold til den pågældende medlemsstats lovgivning,  

 hvis denne institution ejes af eller i betydeligt omfang finansieres af denne  

 medlemsstat eller en lokal eller regional myndighed 
- gejstlige institutioners lister 

2) »fjernet fra en medlemsstats område på ulovlig vis«: 

- enhver udførsel fra en medlemsstats område, som er i strid med den  

 pågældende medlemsstats lovgivning om beskyttelse af nationale kulturskatte  

 eller i strid med forordning (EØF) nr. 3911/92, samt 
- enhver manglende tilbagelevering efter udløbet af fristen for en  

 midlertidig lovlig forsendelse eller enhver overtrædelse af de øvrige  

 betingelser for den midlertidige forsendelse 

3) »den ansøgende medlemsstat«: den medlemsstat, fra hvis  

 område et kulturgode er fjernet på ulovlig vis 
4) »den ansøgte medlemsstat«: den medlemsstat, på hvis område  

 et kulturgode, som er fjernet fra en anden medlemsstats område på ulovlig  

 vis, befinder sig 
5) »tilbagelevering«: et kulturgodes fysiske tilbagevenden til  

 den ansøgende medlemsstats område 
6) »besidder«: den person, som har kulturgodet i sin besiddelse  

 for egen regning 
7) »indehaver«: den person, som har kulturgodet i sin  

 besiddelse for fremmed regning. 

 Artikel 2 
De kulturgoder, som er fjernet fra en medlemsstats område på ulovlig vis,  

 tilbageleveres i overensstemmelse med den procedure og på de betingelser, som  

 omhandles i dette direktiv. 
 Artikel 3 
Hver medlemsstat udpeger en eller flere centrale myndigheder, som skal  

 udføre de i dette direktiv omhandlede opgaver. 
Medlemsstaterne underretter Kommissionen om, hvilke centrale myndigheder  

 de udpeger i henhold til denne artikel. 
Kommissionen offentliggør en fortegnelse over disse centrale myndigheder  

 samt ændringer i forbindelse hermed i C-udgaven af De Europæiske  

 Fællesskabers Tidende. 
 Artikel 4 
Medlemsstaternes centrale myndigheder samarbejder og etablerer et samråd  

 mellem medlemsstaternes kompetente myndigheder. De kompetente myndigheder  

 udfører navnlig følgende opgaver: 

1) de eftersøger på den ansøgende medlemsstats anmodning et bestemt  

 kulturgode, som er fjernet fra en medlemsstats område på ulovlig vis, og  

 fastslår besidderens og/eller indehaverens identitet. Denne anmodning skal  

 ledsages af alle de relevante oplysninger, der kan lette eftersøgningen,  

 navnlig med hensyn til hvor godet faktisk befinder sig eller formodes at  

 befinde sig 
2) de underretter de berørte medlemsstater, hvis der på deres område  

 opdages kulturgoder, og det med rimelighed kan antages, at de pågældende  

 goder er fjernet fra en anden medlemsstats område på ulovlig vis 
3) de gør det lettere for den ansøgende medlemsstats kompetente  

 myndigheder at påvise, at den pågældende genstand udgør et kulturgode,  

 såfremt påvisningen finder sted inden to måneder efter den i nr. 2 nævnte  

 underretning. Hvis påvisningen ikke finder sted inden for den fastsatte  

 frist, finder nr. 4 og 5 ikke længere anvendelse 
4) de træffer i givet fald og i samarbejde med den berørte medlemsstat,  

 de nødvendige foranstaltninger med henblik på den fysiske bevaring af  

 kulturgodet 
5) de søger ved hjælp af midlertidige foranstaltninger at undgå, at  

 kulturgodet unddrages tilbageleveringsproceduren 
6) de optræder som mellemled mellem besidderen og/eller indehaveren og  

 den ansøgende medlemsstat i forbindelse med tilbageleveringen. Med henblik  

 herpå kan de kompetente myndigheder i den ansøgte medlemsstat lette  

 iværksættelsen af en voldgiftsprocedure, i henhold til den ansøgte  

 medlemsstats nationale lovgivning, såfremt den ansøgende medlemsstat samt  

 besidderen/indehaveren giver deres udtrykkelige tilslutning dertil, jf. dog  

 artikel 5. 

 Artikel 5 
Den ansøgende medlemsstat kan sagsøge besidderen, eller, hvis en sådan  

 ikke findes, indehaveren ved den ansøgte medlemsstats kompetente domstol med  

 henblik på tilbagelevering af et kulturgode, som er fjernet fra dens område  

 på ulovlig vis. 
Et søgsmål kan kun antages til påkendelse, hvis der samtidig forelægges:  


- et dokument, hvori det gode, der er omfattet af ansøgningen, beskrives,  

 og hvori det godtgøres, at der er tale om et kulturgode 
- en erklæring fra den ansøgende medlemsstats kompetente myndigheder om,  

 at kulturgodet har forladt dens område på ulovlig vis. 
 Artikel 6 
Den ansøgende medlemsstats centrale myndighed meddeler straks den ansøgte  

 medlemsstats centrale myndighed, at der er anlagt sag om tilbagelevering.  


Den ansøgte medlemsstats centrale myndighed underretter straks de centrale  

 myndigheder i de øvrige medlemsstater herom. 
 Artikel 7 
 1. Medlemsstaterne fastsætter i deres lovgivning, at  

 adgangen til at anlægge sag om tilbagelevering som omhandlet i dette direktiv  

 forældes et år efter den dato, på hvilken den ansøgende medlemsstat fik  

 kendskab til det sted, hvor kulturgodet befandt sig, og til besidderens eller  

 indehaverens identitet. 
Under alle omstændigheder forældes adgangen til at anlægge sag om  

 tilbagelevering 30 år efter den dato, hvor kulturgodet blev fjernet fra den  

 ansøgende medlemsstats område på ulovlig vis. Når det drejer sig om goder,  

 der er en del af offentlige samlinger som omhandlet i artikel 1, stk. 1, og  

 kirkelige goder i medlemsstater, hvori de er undergivet særlig beskyttelse i  

 henhold til national lovgivning, forældes adgangen til at anlægge sag om  

 tilbagelevering dog først efter 75 år, undtagen i de medlemsstater, hvor  

 adgangen til at anlægge sag herom ikke kan forældes, eller hvor der ved  

 bilaterale aftaler mellem medlemsstaterne er fastsat en frist, der er længere  

 end 75 år. 
 2. Søgsmålet om tilbagelevering kan ikke antages til  

 påkendelse, hvis fjernelsen fra den ansøgende medlemsstats område ikke  

 længere er ulovlig på det tidspunkt, hvor sagen anlægges. 
 Artikel 8 
Med forbehold af artikel 7 og 13 påbyder den kompetente domstol, at  

 kulturgodet skal tilbageleveres, hvis det fastslås, at det pågældende gode er  

 et kulturgode i henhold til artikel 1, nr. 1, og at fjernelsen fra området  

 var ulovlig. 
 Artikel 9 
Hvis der straks påbydes tilbagelevering, tildeler den kompetente domstol i  

 den ansøgte medlemsstat besidderen en erstatning, som den anser for at være  

 rimelig efter omstændighederne i det foreliggende tilfælde, forudsat at  

 domstolen er overbevist om, at besidderen har udvist den nødvendige  

 agtpågivenhed, da han erhvervede genstanden. 
Bevisbyrden fastlægges i henhold til den ansøgte medlemsstats lovgivning.  


I tilfælde af gave eller arv tilkommer der ikke besidderen en gunstigere  

 retsstilling end den, der tilkom den tidligere indehaver. 
Den ansøgende medlemsstat skal betale den omhandlede erstatning ved  

 tilbageleveringen. 
 Artikel 10 
Udgifterne i forbindelse med fuldbyrdelsen af retsafgørelsen om  

 tilbagelevering af kulturgodet afholdes af den ansøgende medlemsstat. Det  

 samme gælder for de i artikel 4, nr. 4, omhandlede foranstaltninger. 
 Artikel 11 
Betaling af den i artikel 9 omhandlede rimelige erstatning og af de i  

 artikel 10 omhandlede udgifter berører ikke den ansøgende medlemsstats ret  

 til at kræve disse beløb tilbagebetalt hos de personer, som er ansvarlige for  

 kulturgodets ulovlige fjernelse fra medlemsstatens område. 
 Artikel 12 
Ejendomsretten til kulturgodet efter tilbageleveringen afgøres efter den  

 ansøgende medlemsstats retsregler. 
 Artikel 13 
Dette direktiv finder kun anvendelse på ulovlig fjernelse fra en  

 medlemsstats område, der finder sted fra den 1. januar 1993. 
 Artikel 14 
 1. Hver medlemsstat kan udvide sin  

 tilbageleveringsforpligtelse til også at omfatte andre kategorier af  

 kulturgoder end dem, der er omhandlet i bilaget. 
 2. Hver medlemsstat kan anvende den i dette direktiv  

 omhandlede ordning på ansøgninger om tilbagelevering af kulturgoder, som er  

 fjernet fra andre medlemsstaters område på ulovlig vis inden den 1. januar  

 1993. 
 Artikel 15 
Dette direktiv berører ikke den ret til at anlægge erstatnings- eller  

 straffesag, som den ansøgende medlemsstat og/eller ejeren af et stjålet gode  

 har i overensstemmelse med medlemsstaternes nationale retsregler. 
 Artikel 16 
 1. Medlemsstaterne forelægger hvert tredje år, første  

 gang i februar 1996, Kommissionen en rapport om dette direktivs  

 gennemførelse. 
 2. Kommissionen forelægger hvert tredje år,  

 Europa-Parlamentet, Rådet og Det Økonomiske og Sociale Udvalg en rapport,  

 hvori dette direktivs gennemførelse vurderes. 
 3. Rådet vurderer, efter at direktivet har været  

 anvendt i tre år, om det fungerer effektivt og foretager de fornødne  

 tilpasninger på forslag af Kommissionen. 
 4. Under alle omstændigheder foretager Rådet hvert  

 tredje år på forslag af Kommissionen en gennemgang og i givet fald  

 ajourføring af de beløb, der er anført i bilaget på baggrund af de økonomiske  

 og monetære indekstal i Fællesskabet. 
 Artikel 17 
Kommissionen bistås af det ved artikel 8 i forordning (EØF) nr. 3911/92  

 nedsatte udvalg. 
Udvalget behandler alle spørgsmål om anvendelsen af bilaget til dette  

 direktiv, som forelægges af formanden enten på dennes eget initiativ eller  

 efter anmodning fra en medlemsstats repræsentant. 
 Artikel 18 
Medlemsstaterne sætter de nødvendige love og administrative bestemmelser i  

 kraft for at efterkomme dette direktiv inden ni måneder efter dets  

 vedtagelse, dog bortset fra Kongeriget Belgien, Forbundsrepublikken Tyskland  

 og Kongeriget Nederlandene, som skal efterkomme dette direktiv senest tolv  

 måneder efter dets vedtagelse. De underretter straks Kommissionen herom. 
Når medlemsstaterne vedtager disse love og administrative bestemmelser,  

 skal de indeholde en henvisning til dette direktiv, eller de skal ved  

 offentliggørelsen ledsages af en sådan henvisning. De nærmere regler for  

 denne henvisning fastsættes af medlemsstaterne. 
 Artikel 19 
Dette direktiv er rettet til medlemsstaterne. 

 Udfærdiget i Bruxelles, den 15. marts  

 1993.  
 På Rådets vegne 
M. JELVED 
 Formand 

 BILAG 
Kategorier omhandlet i artikel 1, nr. 1, andet led, som kulturgoder, der  

 er klassificeret som »nationale skatte« i henhold til Traktatens  

 artikel 36, skal henhøre under for at kunne tilbageleveres i overensstemmelse  

 med nærværende direktiv 
A. 1. Arkæologiske genstande, der er mere end 100 år gamle, og som  

 hidrører fra: 
- udgravninger og fund på landjorden og på havbunden 
- arkæologiske fundsteder 
- arkæologiske samlinger. 
 2. Dele, der udgør en integrerende del af  

 kunstneriske, historiske eller religiøse mindesmærker, eller som er fjernet  

 herfra, såfremt de er mere end 100 år gamle. 
 3. Malerier og billeder, der udelukkende er  

 fremstillet som håndarbejde, uanset underlagets og materialernes artikel (1).  


 4. Mosaikker, der ikke hører ind under kategori 1  

 eller 2, samt tegninger, der udelukkende er fremstillet som håndarbejde,  

 uanset underlagets og materialernes artikel (1). 
 5. Originale stik, tryk, serigrafier og litografier og  

 de pågældende matricer samt originalplakater (1). 
 6. Originale statuer og skulpturer og kopier heraf,  

 der er fremstillet efter samme fremgangsmåde som originalen (1), og som ikke  

 hører ind under kategori 1. 
 7. Fotografier, film og disses negativer (1). 
 8. Inkunabler og håndskrifter, herunder geografiske  

 kort og musikpartiturer, enkeltvis eller samlet (1). 
 9. Bøger, som er mere end 100 år gamle, enkeltvis  

 eller samlet. 
 10. Trykte geografiske kort, som er mere end 200 år  

 gamle. 
 11. Arkivalier af enhver art, som omfatter elementer,  

 der er mere end 50 år gamle, uanset materialets art. 
 12. a) Zoologiske, botaniske, mineralogiske eller  

 anatomiske samlinger (2) og samlerobjekter. 

b) Samlinger (2), der frembyder historisk, palæontologisk, etnografisk  

 eller numismatisk interesse. 

 13. Befordringsmidler, der er over 75 år gamle. 
 14. Andre antikviteter, der ikke hører ind under  

 kategori 1 til 13, og som er mere end 50 år gamle. 
---------------------------------- 

(1) Som er mere end 50 år gamle, og som ikke tilhører ophavsmanden selv.  


(2) Som defineret af Domstolen i afgørelse nr. 252/84, der lyder således:  

 »Ved samlerobjekter henhørende under Den Fælles Toldtarifs pos. 99.05  

 forstås genstande, der opfylder betingelserne for at kunne optages i en  

 samling, dvs. genstande, der er forholdsvis sjældne, normalt ikke anvendes i  

 overensstemmelse med deres oprindelige formål, er genstand for en  

 specialiseret handel, der finder sted uden for den normale omsætning af  

 lignende, brugbare genstande, samt har en betydelig værdi.« 

De kulturgoder, der henhører under kategori 1 til 14, omfattes kun af  

 nærværende direktiv, hvis deres værdi svarer til eller overstiger de under B  

 omhandlede tærskler. 
B. Værditærskler for visse af kategorierne under A (i ecu) 
 VÆRDI 0 (nul) 
- 1 (arkæologiske genstande) 
- 2 (dele fjernet fra monumenter) 
- 8 (inkunabler og manuskripter) 
- 11 (arkiver) 
 15 000 
- 4 (mosaikker og tegninger) 
- 5 (stik) 
- 7 (fotografier) 
- 10 (trykte geografiske kort) 
 50 000 
- 6 (statuer) 
- 9 (bøger) 
- 12 (samlinger) 
- 13 (transportmidler) 
- 14 (alle andre genstande) 
 150 000 
- 3 (malerier) 
Overholdelsen af betingelserne med hensyn til økonomisk værdi skal  

 bedømmes på det tidspunkt, hvor anmodningen om tilbagelevering fremsættes.  

 Godets økonomiske værdi er den værdi, som genstanden har i den ansøgte  

 medlemsstat. 
Datoen for omregning af værdierne i ecu i bilaget til national valuta er  

 den 1. januar 1993. 
 Underretning om ikrafttrædelsen af Rådets forordning (EØF) nr. 3911/92  

 af 9. december 1992 om udførsel af kulturgoder (1) 
Henvisningen til Rådets direktiv om tilbagelevering af kulturgoder, som  

 ulovligt er fjernet fra en medlemsstats område, i artikel 2, stk. 2, artikel  

 6 og 11 i ovennævnte forordning ændres til: »93/7/EØF«(2). 
Ifølge artikel 11 i forordning (EØF) nr. 3911/92 træder forordningen i  

 kraft på tredjedagen efter offentliggørelsen af direktiv 93/7/EØF i De  

 Europæiske Fællesskabers Tidende. 
-------------------------------------- 

(1) EFT nr. L 395 af 31.12.1992, s. 1. 
(2) Se side 74 i denne Tidende. 

Officielle noter
Ingen 
