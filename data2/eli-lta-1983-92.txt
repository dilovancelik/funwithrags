
Lov om en saltvandssø i Margrethe Kog 

VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov: 



 § 1.  Miljøministeren bemyndiges til at anlægge en  

 saltvandssø i Margrethe Kog med det formål at sikre eller genskabe  

 levevilkårene for en række fuglearter. 
 Stk. 2.  Saltvandssøen af en størrelse på ca. 225  

 hektarer anlægges i det reservoir på i alt 350 hektarer, som er etableret i  

 Margrethe Kog mellem det fremskudte dige og det gamle dige ved Højer. Søen  

 afgrænses mod syd af grænsedæmningen ved den dansk-tyske grænse, mod vest af  

 det nye havdige, mod nord af tærsklen mellem højvandsreservoiret og  

 dagligreservoiret, som udbygges ca. 1,5 km syd for Højer Kanal, og mod øst af  

 reservoirdiget i en afstand af fra ca. 500 m til ca. 1.000 m fra det nye  

 havdige. 
 Stk. 3.  Saltvand til søen indpumpes fra et  

 indtagsbygværk, der anlægges i Vadehavet uden for det nye havdige. 



 § 2.  Miljøministeren bemyndiges til at afholde de  

 fornødne udgifter og til som indtægter at oppebære tilskud fra De europæiske  

 Fællesskaber og optage disse udgifter og indtægter på de årlige  

 bevillingslove. Heri indgår udgifter til: 
a. projektering og etablering af saltvandssøen, 
b. etablering af publikumsfaciliteter og 
c. intensiv biologisk overvågning af områdets funktioner i 3 år. 
De samlede omkostninger hertil holdes inden for en beløbsramme på indtil  

 10,0 mill. kr., hvoraf halvdelen, indtil 5,0 mill. kr., oppebæres som støtte  

 fra De europæiske Fællesskaber. Miljøministeren kan indgå aftale med De  

 europæiske Fællesskaber om nærmere vilkår for støtten. 



 § 3.  Regeringen kan træffe aftale med  

 Forbundsrepublikken Tyskland om de for anlægget og driften af saltvandssøen  

 hensigtsmæssige foranstaltninger. 


 Givet på Christiansborg slot, den 2.  

 marts 1983  
Under Vor Kongelige Hånd og Segl 
MARGRETHE R. 
/ CHR. CHRISTENSEN 

Officielle noter
Ingen 
