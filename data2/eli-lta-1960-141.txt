
Lov om Københavns frihavn 

VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, Gør vitterligt: Folketinget har vedtaget og Vi ved  

 Vort samtykke stadfæstet følgende lov: 



 § 1.  Københavns frihavn, hvis område fastsættes af  

 ministeren for offentlige arbejder efter forhandling med finansministeren og  

 Københavns havnebestyrelse, udgør en del af Københavns havn. 



 § 2.  Til drift af Københavns frihavn kræves en af  

 ministeren for offentlige arbejder efter indstilling fra Københavns  

 havnebestyrelse og efter forhandling med finansministeren udfærdiget  

 koncession. 
Koncessionen kan kun gives til Københavns havnevæsen eller et  

 aktieselskab, hvori Københavns havnevæsen ejer samtlige aktier. Den første  

 koncession gives til Københavns Frihavns-Aktieselskab. 
Driften sker i øvrigt i overensstemmelse med de bestemmelser, der  

 udfærdiges herom af ministeren for offentlige arbejder efter forhandling med  

 finansministeren og Københavns havnebestyrelse. 
Ministeren godkender efter indstilling fra koncessionshaveren og efter  

 forhandling med Københavns havnebestyrelse afgifter og øvrige lejevilkår for  

 leje af pakhuse eller dele af pakhuse og takster i øvrigt for benyttelse af  

 pakhuse og losseredskaber m.v. samt for arbejds- og transportydelser i  

 frihavnen. 
Lov om leje nr. 355 af 27. december 1958 kommer ikke til anvendelse på  

 leje af pakhuse eller dele af pakhuse i frihavnen. 



 § 3.  Frihavnsvirksomheden omfatter opførelse og drift  

 af pakhuse, skure samt andre bygninger, opstilling og drift af kraner og  

 andet laste- og lossemateriel, anlæg og drift af jernbanespor og befæstelse  

 m.v. af kajgader og pladser til godsoplægning og transport samt udførelse af  

 alt arbejde med hensyn til losning og lastning ombord og i land, derunder alt  

 arbejde i forbindelse med ind- og udlevering til og fra koncessionshaverens  

 pakhuse og pladser. 
Ministeren kan kun med tilslutning fra Københavns havnebestyrelse og efter  

 forhandling med finansministeren lade en koncession i henhold til § 2 omfatte  

 enkelte af de i nærværende paragrafs 1. stk. angivne opgaver. 
I koncessionstiden kan der ikke uden koncessionshaverens samtykke gives  

 andre koncession på udførelse af frihavnsvirksomhed inden for  

 hovedstadskommunernes område. 



 § 4.  Ved den i § 2 omhandlede koncession skal det  

 fastsættes, 
 at koncession på frihavnsvirksomheden gives for et tidsrum af 40  

 år ad gangen, og således at koncessionen løber videre for yderligere 40 år,  

 såfremt ministeren eller koncessionshaveren ikke senest 5 år før en sådan  

 periodes udløb opsiger koncessionen til ophør, 
 at koncessionshaverens optagelse af lån og udlejning af arealer på  

 længere åremål end 15 år samt afhændelse og pantsætning af faste ejendomme  

 kræver godkendelse af ministeren for offentlige arbejder, hvilke bestemmelser  

 dog kan lempes af ministeren, såfremt Københavns havnevæsen er  

 koncessionshaver, samt 
 at koncessionshaveren ikke uden samtykke fra ministeren og  

 Københavns havnebestyrelse kan tillade andre inden for frihavnens område at  

 udføre nogen del af de under frihavnsvirksomheden faldende opgaver, som de er  

 beskrevet i § 3. 



 § 5.  For så vidt koncession gives til et  

 aktieselskab, kan det bl.a. fastsættes, 
 at ansættelse af den administrerende direktør skal godkendes af  

 ministeren for offentlige arbejder, 
 at selskabets vedtægter og ændringer heri - herunder ændringer i  

 aktiekapitalens størrelse - skal godkendes af ministeren for offentlige  

 arbejder for at opnå gyldighed, samt 
 at ministeren kan kræve sig repræsenteret i selskabets styrelse  

 med 2 medlemmer. 



 § 6.  Fartøjs- og vareafgift i Københavns frihavn  

 opkræves efter de af ministeren for offentlige arbejder approberede  

 takstbestemmelser for Københavns havn, hvis ordensreglement ligeledes finder  

 anvendelse på frihavnens område. Det fastsættes ved koncessionen, hvorledes  

 fartøjs- og vareafgifterne fordeles mellem Københavns havnevæsen og  

 koncessionshaveren. 



 § 7.  De grunde og bygninger på frihavnens område, som  

 tilhører Københavns havnevæsen eller den, der har fået overdraget at udøve  

 frihavnsvirksomheden, såvel som offentlige institutioners bygninger og anlæg  

 i frihavnen er fritaget for skatter af enhver art. Der indrømmes  

 stempelfritagelse for de obligationslån, som med ministerens godkendelse  

 optages af den, der har erholdt koncession på frihavnsvirksomheden.  

 Stempelfritagelsen omfatter også transporter på de af koncessionshaveren  

 udstedte obligationer. Koncessionshaverens eventuelle aktiebreve kan  

 udfærdiges og transporteres uden brug af stempel, og de kontrakter,  

 koncessionshaveren afslutter med hensyn til anlægsarbejder, er ligeledes  

 stempelfri. Det samme gælder aftaler, der indgås mellem koncessionshaveren og  

 Københavns havnevæsen. 
Spørgsmålet om omfanget af fritagelsen for stempelafgift i henhold til  

 stk. 2 afgøres endeligt af finansministeren efter forhandling med ministeren  

 for offentlige arbejder. 



 § 8.  Samtidig med denne lovs ikrafttræden ophæves lov  

 nr. 44 af 31. marts 1891 om anlæg af en frihavn ved København m.v., lov nr.  

 64 af 7. april 1899, lov nr. 131 af 10. maj 1915, lov nr. 329 af 3. juni  

 1919, de i henhold til disse love udfærdigede koncessioner og lov nr. 54 af  

 14. marts 1931. 
De statsbanerne i medfør af lov nr. 44 af 31. marts 1891 tillagte  

 rettigheder til anlæg og drift af færgehavn og til bolværksplads m.v. i  

 frihavnen opretholdes. 


 Givet på Amalienborg, den 31. marts  

 1960.  
Under Vor Kongelige Hånd og Segl. 
FREDERIK R. 
/Kai Lindberg. 

Officielle noter
Ingen 
