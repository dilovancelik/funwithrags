
  

 Lov om medarbejderindflydelse i SE-selskaber  

1)

  

    


  

 VI MARGRETHE DEN ANDEN, af Guds Nåde Danmarks Dronning, gør  

 vitterligt:  

  

 Folketinget har vedtaget og Vi ved Vort samtykke stadfæstet følgende lov:  




 Kapitel 1 
 Lovens anvendelsesområde samt definitioner  





  § 1.  

  

 Loven gælder ved stiftelse af SE-selskaber, som skal have vedtægtsmæssigt  

 hjemsted i Danmark, og for SE-selskaber, der har vedtægtsmæssigt hjemsted i  

 Danmark.  



  

 Stk. 2.  

  

 §§ 1-3  

 og 9, § 21, stk. 3 og 4, og §§ 36-39 samt kapitel 5 og 6  

 gælder  

 tillige for selskaber med vedtægtsmæssigt hjemsted i Danmark, der deltager i  

 stiftelsen af et SE-selskab, som skal have vedtægtsmæssigt hjemsted uden for  

 Danmark, eller som er datterselskaber til et SE-selskab, og bedrifter  

 beliggende i Danmark, som er bedrifter af et SE-selskab.  




  § 2.  

  

 Ved  

 et SE-selskab forstås et selskab, der er stiftet i overensstemmelse med  

 Rådets  

 forordning nr. 2157/2001/EF af 8. oktober 2001 om statut for det europæiske  

 selskab (SE).  



  

 Stk. 2.  

  

 Ved  

 deltagende selskaber forstås de selskaber, der deltager direkte i stiftelsen  

 af  

 et SE-selskab.  



  

 Stk. 3.  

  

 Ved  

 datterselskab til et selskab forstås i denne lov en virksomhed, som  

 SE-selskabet udøver en bestemmende indflydelse på, jf. § 6 i lov nr. 371 af  

 22.  

 maj 1996 om europæiske samarbejdsudvalg.  



  

 Stk. 4.  

  

 Ved bedrift  

 forstås et arbejdssted, der er en del af et selskab, såsom en filial, en  

 afdeling eller en tilsvarende enhed.  



  

 Stk. 5.  

  

 Ved berørte  

 datterselskaber eller bedrifter forstås datterselskaber eller bedrifter, der  

 er  

 knyttet til et deltagende selskab, og som skal være datterselskab eller  

 bedrift  

 af et SE-selskab, når dette stiftes.  



  

 Stk. 6.  

  

 Ved særligt  

 forhandlingsorgan forstås det organ, der nedsættes for at føre forhandlinger  

 med de deltagende selskabers kompetente organer om indførelse af ordninger  

 for  

 medarbejderindflydelse i SE-selskabet.  



  

 Stk. 7.  

  

 Ved  

 repræsentationsorgan forstås medarbejdernes repræsentationsorgan, der  

 nedsættes  

 med henblik på at informere og høre medarbejderne i SE-selskabet,  

 datterselskaber og bedrifter og for i givet fald at udøve medarbejdernes  

 medbestemmelsesret i SE-selskabet.  



  

 Stk. 8.  

  

 I denne lov  

 forstås ved medarbejderindflydelse enhver ordning, herunder information,  

 høring  

 og medbestemmelse, der giver medarbejderne adgang til indflydelse på de  

 afgørelser, selskabet skal træffe.  



  

 Stk. 9.  

  

 Ved  

 information forstås SE-selskabets kompetente organs videregivelse af  

 oplysninger til medarbejdernes repræsentanter på et tidspunkt, på en måde og  

 med et indhold, der giver disse grundlag for en stillingtagen. De  

 oplysninger,  

 der skal gives, skal angå SE-selskabet og ethvert af dets datterselskaber  

 eller  

 bedrifter, der er beliggende i et andet land, eller angå spørgsmål, der går  

 ud  

 over de besluttende organers beføjelser i ét land.  



  

 Stk. 10.  

  

 Ved høring  

 forstås etablering af dialog og udveksling af synspunkter mellem  

 medarbejdernes  

 repræsentanter og SE-selskabets kompetente organ på et tidspunkt, på en måde  

 og  

 med et indhold, der sætter medarbejdernes repræsentanter i stand til på  

 grundlag af de modtagne oplysninger at give udtryk for deres mening om det  

 kompetente organs påtænkte foranstaltninger, som der kan tages hensyn til i  

 SE-selskabets beslutningsproces.  



  

 Stk. 11.  

  

 Ved  

 medbestemmelse forstås den indflydelse, som medarbejderne direkte eller  

 gennem  

 repræsentanter udøver på et selskabs virksomhed i kraft af retten til  


  

 1)  

 	  

    

 at vælge eller udpege  

 nogle af medlemmerne af selskabets tilsyns- eller administrationsorgan eller  


  

 2)  

 	  

    

 at anbefale eller  

 modsætte sig udnævnelsen af nogle eller alle medlemmer af selskabets tilsyns-  

 eller administrationsorgan.  






 Kapitel 2 
 Det særlige forhandlingsorgan  


  

 Fremgangsmåde  



  § 3.  

  

 Efter  

 offentliggørelsen af en plan for stiftelse af et SE-selskab skal ledelses-  

 eller administrationsorganerne i samtlige de deltagende selskaber så hurtigt  

 som muligt træffe de nødvendige foranstaltninger til at indlede forhandlinger  

 med repræsentanter for selskabernes medarbejdere om en ordning for  

 medarbejderindflydelse.  



  

 Stk. 2.  

  

 Som en del  

 af de nødvendige foranstaltninger skal medarbejderne i de deltagende  

 selskaber  

 og i de berørte datterselskaber eller bedrifter gives oplysninger om  


  

 1)  

 	  

    

 navne på de  

 deltagende selskaber og berørte datterselskaber og bedrifter og  


  

 2)  

 	  

    

 antallet af  

 medarbejdere i de forskellige medlemsstater og selskaber.  


  

 Nedsættelse  




  § 4.  

  

 Der  

 skal oprettes et særligt forhandlingsorgan, der repræsenterer medarbejderne i  

 de deltagende selskaber og berørte datterselskaber og bedrifter.  




  § 5.  

  

 Det  

 særlige forhandlingsorgan skal i forhold til de i §§ 12 og 19 nævnte  

 frister anses for nedsat 10 uger efter, at medarbejderne i samtlige  

 deltagende  

 selskaber og berørte datterselskaber og bedrifter har modtaget de i § 3,  

 stk. 2, nævnte oplysninger, medmindre andet aftales.  


  

 Antallet af medlemmer i det særlige forhandlingsorgan  




  § 6.  

  

 Pladser i det særlige forhandlingsorgan tildeles i forhold til det antal  

 medarbejdere, som de deltagende selskaber og berørte datterselskaber eller  

 bedrifter beskæftiger i hver stat, hvor direktiv 2001/86/EF er gældende.  



  

 Stk. 2.  

  

 Medarbejderne i hver stat, hvor direktiv 2001/86/EF er gældende, tildeles en  

 ordinær plads i det særlige forhandlingsorgan for hver 10 pct. eller en del  

 heraf, som medarbejderne i et land udgør af det samlede antal medarbejdere i  

 de  

 deltagende selskaber og berørte datterselskaber og bedrifter i samtlige  

 lande.  




  § 7.  

  

 Stiftes et SE-selskab ved fusion, tildeles medarbejderne i hver medlemsstat  

 det  

 antal yderligere pladser, som er nødvendige for at sikre, at et medlem fra  

 hvert af de ophørende selskaber, der er registreret i og har medarbejdere i  

 den  

 pågældende medlemsstat, er repræsenteret. Antallet af yderligere pladser kan  

 dog ikke overstige 20 pct. af de ordinære pladser.  



  

 Stk. 2.  

  

 Overstiger  

 antallet af deltagende selskaber det samlede antal af pladser, skal de  

 yderligere pladser tildeles medarbejderne i de selskaber, der har flest  

 medarbejdere, og som ikke er tildelt en ordinær plads i medfør af § 6.  




  § 8.  

  

 Enhver medarbejder, der er ansat i deltagende selskaber og berørte  

 datterselskaber og bedrifter på tidspunktet for meddelelse af informationerne  

 i  

 henhold til § 3, indgår i opgørelsen af antal beskæftigede.  


  

 Valg af repræsentanter til det særlige  

 forhandlingsorgan i Danmark  




  § 9.  

  

 Medlemmer af det særlige forhandlingsorgan, der vælges i Danmark, vælges  

 blandt  

 de ansatte af medarbejderrepræsentanterne i samarbejdsudvalgene i deltagende  

 selskaber og berørte datterselskaber og bedrifter. Hvor samarbejdsudvalg ikke  

 er oprettet, vælges medlemmerne af tillidsrepræsentanterne. Hvis der ikke er  

 valgt tillidsrepræsentanter, eller hvis det aftales mellem ledelsen og de  

 ordinære repræsentanter for lønmodtagerne, vælges medlemmerne af samtlige  

 lønmodtagere.  



  

 Stk. 2.  

  

 Såfremt der  

 inden valget stilles krav herom, kan samarbejdsudvalget eller gruppen af  

 tillidsrepræsentanter suppleres med repræsentanter for grupper, der ikke er  

 repræsenteret gennem de ordinære samarbejdsudvalgsmedlemmer eller  

 tillidsrepræsentanter.  


  

 Det særlige forhandlingsorgans opgaver  




  § 10.  

  

 De  

 kompetente organer i de deltagende selskaber skal informere det særlige  

 forhandlingsorgan om planen for og forløbet af stiftelsen af SE-selskabet,  

 indtil selskabet registreres.  




  § 11.  

  

 Det særlige forhandlingsorgan kan forhandle med de deltagende selskaber om en  

 aftale, der fastsætter ordninger for medarbejderindflydelse i SE-selskabet.  

 Aftalen skal være skriftlig.  




  § 12.  

  

 Forhandlingerne skal indledes, så snart det særlige forhandlingsorgan er  

 nedsat, og kan fortsætte i 6 måneder, jf. dog stk. 2.  



  

 Stk. 2.  

  

 Parterne  

 kan i fællesskab beslutte at fortsætte forhandlingerne ud over den i  

 stk. 1 nævnte periode i indtil 1 år fra tidspunktet for nedsættelsen af  

 det særlige forhandlingsorgan.  




  § 13.  

  

 Det særlige forhandlingsorgan kan i forbindelse med forhandlingerne anmode om  

 bistand til sit arbejde fra sagkyndige, som det selv udpeger, eksempelvis fra  

 europæiske faglige organisationer. Hvis det er hensigtsmæssigt for at skabe  

 sammenhæng og konsekvens ud over det nationale niveau, kan disse sagkyndige  

 være til stede som rådgivere ved forhandlingerne med selskabets kompetente  

 organ, når det særlige forhandlingsorgan har anmodet herom.  



  

 Stk. 2.  

  

 De  

 deltagende selskaber afholder udgifterne i forbindelse med forhandlingerne og  

 det særlige forhandlingsorgans virksomhed, herunder udgiften til mindst én  

 sagkyndig.  


  

 Afstemning i det særlige forhandlingsorgan  




  § 14.  

  

 Det særlige forhandlingsorgan træffer sine beslutninger med simpelt flertal  

 af  

 medlemmer, som endvidere skal repræsentere et flertal af medarbejderne,  

 medmindre andet følger af §§ 15 og 16.  



  

 Stk. 2.  

  

 Hvert  

 medlem af forhandlingsorganet har én stemme.  




  § 15.  

  

 Hvis forhandlingerne fører til en indskrænkning af medbestemmelsesretten,  

 skal  

 mindst to tredjedele af medlemmerne af det særlige forhandlingsorgan, som  

 repræsenterer mindst to tredjedele af medarbejderne fra mindst to lande,  

 stemme  

 herfor.  



  

 Stk. 2.  

  

 Stk. 1  

 finder kun anvendelse, når  


  

 1)  

 	  

    

 stiftelsen af et  

 SE-selskab sker ved fusion og mindst 25 pct. af det samlede antal  

 medarbejdere  

 i samtlige deltagende selskaber er omfattet af medbestemmelsesordningen eller  


  

 2)  

 	  

    

 SE-selskabet stiftes  

 som et holdingselskab eller et datterselskab, hvis medbestemmelsesordningen  

 omfatter mindst 50 pct. af det samlede antal medarbejdere i de deltagende  

 selskaber.  



  

 Stk. 3.  

  

 Medbestemmelsesretten  

 er indskrænket, hvis andelen af medlemmerne af SE-selskabets tilsyns- eller  

 administrationsorgan bliver mindre end den største andel, som medarbejderne  

 har  

 haft adgang til at råde over i mindst ét af de deltagende selskaber.  



  

 Stk. 4.  

  

 Hvis der er  

 forskellige former for medbestemmelse i de deltagende selskaber, kan det  

 særlige forhandlingsorgan træffe beslutning om, hvilken af disse former der  

 skal indføres i SE-selskabet. Hvis det særlige forhandlingsorgan ikke træffer  

 en sådan beslutning, vil den form for medbestemmelse, der omfatter flest  

 medarbejdere i samtlige deltagende selskaber og berørte datterselskaber og  

 bedrifter, være gældende i SE-selskabet.  



  

 Stk. 5.  

  

 Det særlige  

 forhandlingsorgan underretter de kompetente organer i de deltagende selskaber  

 om den beslutning, der træffes i medfør af stk. 4.  


  

 Ingen forhandlinger  




  § 16.  

  

 Det særlige forhandlingsorgan kan med mindst to tredjedele af stemmerne fra  

 medlemmer, der repræsenterer mindst to tredjedele af medarbejderne, som er  

 beskæftiget i mindst to lande, beslutte ikke at indlede forhandlinger eller  

 at  

 afbryde forhandlingerne og i stedet støtte sig på gældende regler om  

 information og høring af medarbejderne i de lande, hvor SE-selskabet har  

 medarbejdere.  



  

 Stk. 2.  

  

 Stiftes et  

 SE-selskab ved omdannelse, finder stk. 1 ikke anvendelse, hvis der er  

 medbestemmelse i det selskab, der skal omdannes.  



  

 Stk. 3.  

  

 Det særlige  

 forhandlingsorgan indkaldes tidligst 2 år efter, at en beslutning er truffet  

 i  

 henhold til stk. 1, hvis der skriftligt anmodes herom af mindst 10 pct.  

 af  

 medarbejderne i SE-selskabet, dets datterselskaber og bedrifter eller  

 medarbejdernes repræsentanter, medmindre parterne enes om andet.  


  

 Indholdet af en aftale om medarbejderindflydelse  




  § 17.  

  

 En  

 aftale om medarbejderindflydelse, jf. § 11, skal mindst fastsætte  

 følgende:  


  

 1)  

 	  

    

 Aftalens  

 anvendelsesområde.  


  

 2)  

 	  

    

 Sammensætningen af  

 samt antallet af medlemmer og fordelingen af pladser i det  

 repræsentationsorgan, der skal være i dialog med SE-selskabets kompetente  

 organ  

 som led i informationen og høringen af medarbejderne i dette og berørte  

 datterselskaber og bedrifter.  


  

 3)  

 	  

    

 Repræsentationsorganets  

 beføjelser samt proceduren for information og høring af organet.  


  

 4)  

 	  

    

 Hyppigheden af  

 repræsentationsorganets møder.  


  

 5)  

 	  

    

 De finansielle og  

 materielle midler, som stilles til rådighed for repræsentationsorganet.  


  

 6)  

 	  

    

 De nærmere regler for  

 gennemførelse af informations- og høringsprocedurer, hvis parterne under  

 forhandlingerne beslutter at indføre sådanne i stedet for at nedsætte et  

 repræsentationsorgan.  


  

 7)  

 	  

    

 Indholdet af  

 ordninger om medbestemmelse, hvis parterne under forhandlingerne beslutter at  

 indføre sådanne, herunder  


  

 a)  

 	  

    

 det antal medlemmer i  

 SE-selskabets tilsyns- eller administrationsorgan, som medarbejderne har ret  

 til at vælge, udpege, anbefale eller modsætte sig,  


  

 b)  

 	  

    

 de nærmere regler  

 for, hvorledes medarbejderne kan vælge, udpege, anbefale eller modsætte sig  

 udpegning af disse medlemmer, samt  


  

 c)  

 	  

    

 disse medlemmers  

 rettigheder.  


  

 8)  

 	  

    

 Aftalens  

 ikrafttrædelsesdato, varighed, tilfælde, hvor aftalen bør genforhandles, og  

 genforhandlingsproceduren.  






  § 18.  

  

 Hvis et SE-selskab stiftes ved omdannelse, skal aftaler om  

 medarbejderindflydelse fastsætte mindst samme niveau for alle aspekter af  

 medarbejderindflydelse som det, der findes i det selskab, der skal omdannes  

 til  

 et SE-selskab.  






 Kapitel 3 
 Referencebestemmelser  


  

 Nedsættelse af og kompetence for  

 repræsentationsorganet  



  § 19.  

  

 Der nedsættes et repræsentationsorgan for information og høring efter  

 reglerne  

 i dette kapitel, når  


  

 1)  

 	  

    

 parterne er enige om  

 det eller  


  

 2)  

 	  

    

 der inden for den i  

 § 12 nævnte frist ikke er indgået nogen aftale som anført i § 11 og  

 det kompetente organ i hvert af de deltagende selskaber beslutter at  

 gennemføre  

 stiftelsen og det særlige forhandlingsorgan ikke har truffet den beslutning,  

 der er nævnt i § 16.  




  § 20.  

  

 Repræsentationsorganet har kun kompetence med hensyn til information og  

 høring  

 om spørgsmål, der vedrører SE-selskabet, datterselskaber eller bedrifter, der  

 er beliggende i et andet land, eller vedrører spørgsmål, der går ud over de  

 beføjelser, de besluttende organer i datterselskaber eller bedrifter har i ét  

 land.  




  § 21.  

  

 Repræsentationsorganet består af medarbejdere i SE-selskabet og dettes  

 datterselskaber. Medlemmerne vælges af medarbejderrepræsentanterne eller i  

 mangel heraf af alle medarbejderne.  



  

 Stk. 2.  

  

 Medarbejderne  

 i hver stat, hvor direktiv 2001/86/EF er gældende, skal tildeles en plads i  

 repræsentationsorganet for hver 10 pct. eller en del heraf, som medarbejderne  

 i  

 et land udgør af det samlede antal medarbejdere i de deltagende selskaber og  

 berørte datterselskaber og bedrifter i samtlige lande på det tidspunkt, de i  

 § 3 nævnte oplysninger gives.  



  

 Stk. 3.  

  

 Medlemmer  

 af repræsentationsorganet, der vælges i Danmark, vælges blandt de ansatte af  

 medarbejderrepræsentanterne i samarbejdsudvalgene. Hvor samarbejdsudvalg ikke  

 er oprettet, vælges medlemmerne af tillidsrepræsentanterne. Hvis der ikke er  

 valgt tillidsrepræsentanter, eller hvis det aftales mellem ledelsen og de  

 ordinære repræsentanter for lønmodtagerne, vælges medlemmerne af samtlige  

 lønmodtagere.  



  

 Stk. 4.  

  

 Såfremt der  

 inden valget stilles krav herom, kan samarbejdsudvalget eller gruppen af  

 tillidsrepræsentanter suppleres med repræsentanter for grupper, der ikke er  

 repræsenteret gennem de ordinære samarbejdsudvalgsmedlemmer eller  

 tillidsrepræsentanter.  



  

 Stk. 5.  

  

 Hvis  

 repræsentationsorganet består af mere end 10 medlemmer, vælger organet blandt  

 disse et forretningsudvalg, der højst må bestå af 3 medlemmer.  



  

 Stk. 6.  

  

 Repræsentationsorganet  

 vedtager selv sin forretningsorden.  






  § 22.  

  

 SE-selskabets kompetente organ skal underrettes om sammensætningen af  

 repræsentationsorganet.  




  § 23.  

  

 Repræsentationsorganet skal én gang om året undersøge, om forandringer inden  

 for SE-selskabet, dets datterselskaber og bedrifter medfører, at fordelingen  

 af  

 pladser, jf. § 21, stk. 2, ville være anderledes. I så fald skal  

 repræsentationsorganet konstituere sig på ny, så forandringerne afspejler sig  

 i  

 sammensætningen, i overensstemmelse med det i § 21, stk. 2, anførte  

 om  

 fordeling af pladser.  




  § 24.  

  

 4  

 år efter, at repræsentationsorganet er nedsat efter reglerne i dette kapitel,  

 skal repræsentationsorganet overveje, hvorvidt der er behov for at indlede  

 forhandlinger med henblik på indgåelsen af den aftale, der er nævnt i  

 § 11, eller om repræsentationsorganet skal fortsætte som hidtil.  



  

 Stk. 2.  

  

 Bestemmelserne om indholdet af en aftale om nedsættelse af et  

 repræsentationsorgan i § 17 finder tilsvarende anvendelse for  

 repræsentationsorganet, hvis det besluttes at indlede forhandlinger i henhold  

 til stk. 1.  



  

 Stk. 3.  

  

 Hvis der  

 ikke er indgået nogen aftale i henhold til stk. 1, når den i § 12  

 anførte frist herfor er udløbet, fortsætter repræsentationsorganet som hidtil  

 efter reglerne i dette kapitel.  


  

 Møde  




  § 25.  

  

 Repræsentationsorganet har krav på at mødes med SE-selskabets kompetente  

 organ  

 mindst én gang om året på grundlag af regelmæssige rapporter, der udarbejdes  

 af  

 det kompetente organ, om udviklingen i SE-selskabets aktiviteter og  

 planlægning. De lokale ledelser underrettes herom.  



  

 Stk. 2.  

  

 Inden mødet  

 skal SE-selskabet give repræsentationsorganet dagsordener for møder i  

 administrations-, ledelses- eller tilsynsorganet og kopier af alle  

 dokumenter,  

 der forelægges generalforsamlingen.  



  

 Stk. 3.  

  

 Mødet skal  

 navnlig vedrøre SE-selskabets struktur, den økonomiske og finansielle  

 situation, den forventede udvikling i aktiviteterne og af produktion og salg,  

 den forventede beskæftigelsessituation og -tendens, investeringer, væsentlige  

 ændringer i organisationen, indførelse af nye arbejdsmetoder eller  

 fremstillingsprocesser, produktionsoverførsel, fusioner, nedskæringer eller  

 lukning af virksomheder, bedrifter eller væsentlige dele heraf og kollektive  

 afskedigelser.  




  § 26.  

  

 Under ganske særlige omstændigheder, der har væsentlig indflydelse på  

 medarbejdernes interesser, herunder navnlig udflytning, lukning af bedrifter  

 eller virksomheder, overførelse eller kollektive afskedigelser, har  

 repræsentationsorganet krav på at blive informeret.  



  

 Stk. 2.  

  

 Repræsentationsorganet  

 eller, hvis repræsentationsorganet navnlig i hastende tilfælde beslutter  

 dette,  

 forretningsudvalget har under de i stk. 1 nævnte omstændigheder efter  

 anmodning krav på at mødes med SE-selskabets kompetente organ eller med  

 repræsentanter  

 med egen beslutningskompetence på et hvilket som helst mere relevant  

 ledelsesniveau  

 inden for SE-selskabet for at blive informeret og hørt om foranstaltninger,  

 der  

 har væsentlig indflydelse på medarbejdernes interesser.  



  

 Stk. 3.  

  

 I de  

 tilfælde, hvor SE-selskabets kompetente organ beslutter ikke at handle i  

 overensstemmelse med repræsentationsorganets udtalelse, har  

 repræsentationsorganet ret til et yderligere møde med SE-selskabets  

 kompetente  

 organ i et forsøg på at nå til enighed.  



  

 Stk. 4.  

  

 Hvis der  

 holdes møde med forretningsudvalget, skal de medlemmer af  

 repræsentationsorganet, som repræsenterer medarbejdere, der er direkte berørt  

 af de pågældende foranstaltninger, også have ret til at deltage.  



  

 Stk. 5.  

  

 Ovennævnte  

 møder får ikke indflydelse på SE-selskabets kompetente organs beføjelser.  



  

 Stk. 6.  

  

 Inden møder  

 med SE-selskabets kompetente organ har repræsentationsorganet eller  

 forretningsudvalget, om fornødent i udvidet sammensætning i overensstemmelse  

 med stk. 4, ret til at holde møde, uden at SE-selskabets kompetente  

 organs  

 repræsentanter er til stede.  




  § 27.  

  

 Medlemmerne af repræsentationsorganet underretter, jf. dog § 41,  

 stk. 1, om tavshedspligt, medarbejderrepræsentanterne i SE-selskabet,  

 datterselskaber og bedrifter om indholdet og resultatet af de informations-  

 og  

 høringsprocedurer, der er iværksat efter dette kapitel.  






  § 28.  

  

 Repræsentationsorganet eller forretningsudvalget kan lade sig bistå af  

 særligt  

 sagkyndige efter medlemmernes eget valg.  




  § 29.  

  

 Repræsentationsorganets medlemmer skal have fri med løn til efteruddannelse,  

 hvis det er nødvendigt for varetagelsen af deres opgaver i  

 repræsentationsorganet.  




  § 30.  

  

 Repræsentationsorganets udgifter afholdes af SE-selskabet, der skal stille  

 tilstrækkelige midler til rådighed for organets medlemmer til, at de kan  

 varetage deres opgaver på passende måde.  



  

 Stk. 2.  

  

 SE-selskabet  

 afholder specielt udgifterne til tilrettelæggelse af møderne og tolkning,  

 opholds- og rejseudgifter for medlemmerne af repræsentationsorganet og  

 forretningsudvalget samt for mindst én særligt sagkyndig, medmindre andet er  

 aftalt.  




  § 31.  

  

 Beskæftigelsesministeren kan fastsætte budgetregler for  

 repræsentationsorganets  

 drift.  






 Kapitel 4 
 Referencebestemmelser om medbestemmelse  



  § 32.  

  

 Bestemmelserne om medbestemmelse i dette kapitel finder anvendelse i følgende  

 tilfælde:  


  

 1)  

 	  

    

 SE-selskabet stiftes  

 ved omdannelse, og regler om medbestemmelse i tilsyns- eller  

 administrationsorganet fandt anvendelse i et selskab, der omdannes til et  

 SE-selskab.  


  

 2)  

 	  

    

 SE-selskabet stiftes  

 ved fusion, og en eller flere former for medbestemmelse inden SE-selskabets  

 registrering  


  

 a)  

 	  

    

 omfattede mindst 25  

 pct. af det samlede antal medarbejdere i alle de deltagende selskaber eller  


  

 b)  

 	  

    

 fandt anvendelse i  

 mindst ét deltagende selskab, forudsat at det særlige forhandlingsorgan  

 træffer  

 beslutning om anvendelse af bestemmelserne om medbestemmelse i dette kapitel.  


  

 3)  

 	  

    

 SE-selskabet stiftes  

 som et holdingselskab eller et datterselskab, hvis en eller flere former for  

 medbestemmelse inden SE-selskabets registrering fandt anvendelse i et eller  

 flere deltagende selskaber og omfattede  


  

 a)  

 	  

    

 mindst 50 pct. af det  

 samlede antal medarbejdere i alle deltagende selskaber eller  


  

 b)  

 	  

    

 medarbejdere i mindst  

 ét deltagende selskab, forudsat at det særlige forhandlingsorgan træffer  

 beslutning om anvendelse af bestemmelserne om medbestemmelse i dette kapitel.  



  

 Stk. 2.  

  

 De  

 deltagende selskaber skal underrettes om de beslutninger, det særlige  

 forhandlingsorgan måtte træffe i henhold til stk. 1.  




  § 33.  

  

 Stiftes et SE-selskab ved omdannelse, og fandt reglerne i en medlemsstat  

 vedrørende medarbejdernes medbestemmelse i tilsyns- eller  

 administrationsorganet anvendelse inden registreringen, finder alle dele af  

 medbestemmelsesordningen fortsat anvendelse i SE-selskabet.  



  

 Stk. 2.  

  

 I andre  

 tilfælde af stiftelse af et SE-selskab har medarbejderne i SE-selskabet,  

 datterselskaber og bedrifter eller repræsentationsorganet ret til at vælge,  

 udpege, anbefale eller modsætte sig udpegelsen af et antal af medlemmerne af  

 SE-selskabets tilsyns- eller administrationsorgan, som svarer til den størst  

 mulige andel af pladser, medarbejderne kunne råde over i de deltagende  

 selskabers kompetente organer inden SE-selskabets registrering.  




  § 34.  

  

 Hvis der ikke fandtes bestemmelser om medbestemmelse i de deltagende  

 selskaber  

 inden SE-selskabets registrering, er SE-selskabet ikke forpligtet til at  

 indføre bestemmelser om medarbejdermedbestemmelse.  




  § 35.  

  

 Repræsentationsorganet beslutter,  


  

 1)  

 	  

    

 hvordan pladser i  

 tilsyns- eller administrationsorganet fordeles mellem de medlemmer, der  

 repræsenterer medarbejderne i de stater, hvor direktiv 2001/86/EF er  

 gældende,  

 eller  


  

 2)  

 	  

    

 hvordan medarbejderne  

 i SE-selskabet kan anbefale eller modsætte sig udpegelsen af medlemmerne i  

 disse organer i forhold til den del af SE-selskabets medarbejdere, der er  

 beskæftiget i hver stat.  




  § 36.  

  

 Selskaber med hjemsted i Danmark, som beskæftiger medarbejdere, der er  

 tildelt  

 plads i SE-selskabets tilsyns- eller administrationsorgan, jf. § 35,  

 drager omsorg for, at der nedsættes et valgudvalg. Er alle medarbejderne  

 ansat  

 i bedrifter under selskaber med hjemsted uden for Danmark, drager ledelsen af  

 disse bedrifter omsorg for, at der nedsættes et valgudvalg.  



  

 Stk. 2.  

  

 Valgudvalget sammensættes af repræsentanter for medarbejderne i Danmark og  

 for  

 ledelsen. Flertallet af valgudvalgets medlemmer skal bestå af repræsentanter  

 for medarbejderne, og mindst ét af medlemmerne skal være medlem af det  

 kompetente organ i et af selskaberne eller af ledelsen af en af bedrifterne,  

 jf. stk. 1.  



  

 Stk. 3.  

  

 Medarbejdernes repræsentanter i valgudvalget vælges blandt medarbejderne af  

 selskabernes repræsentationsorgan eller samarbejdsudvalg. Det skal så vidt  

 muligt sikres, at interesserne for samtlige medarbejdere i Danmark er  

 repræsenteret i valgudvalget. De øvrige medlemmer vælges af selskabernes  

 kompetente organ eller bedrifternes ledelse, jf. stk. 1.  



  

 Stk. 4.  

  

 Hvis der  

 ikke findes repræsentationsorgan eller samarbejdsudvalg i selskaberne,  

 udpeger  

 selskabernes kompetente organ medarbejdernes repræsentanter i valgudvalget  

 blandt selskabets medarbejdere. Er alle medarbejderne ansat i en bedrift  

 under  

 et selskab med hjemsted uden for Danmark, udpeger bedriftens ledelse  

 medarbejdernes  

 repræsentanter i valgudvalget blandt bedriftens medarbejdere. Er der i  

 selskabet eller bedriften valgt tillidsrepræsentanter, skal disse så vidt  

 muligt være repræsenteret.  




  § 37.  

  

 Valgudvalget fastsætter efter forhandling med selskabernes kompetente organ  

 eller bedrifternes ledelse, jf. § 36, stk. 1, datoen for valget og  

 drager omsorg for, at alle medarbejderne får rimelig adgang til at gøre sig  

 bekendt med datoen.  



  

 Stk. 2.  

  

 Valgudvalget bekendtgør valgdatoen for medarbejderne mindst 6 uger og højst  

 10  

 uger før den fastsatte valgdato. Hvis der blandt medarbejderne er  

 beskæftigede  

 på skibe i udenrigsfart, bekendtgøres valgdatoen for medarbejderne med en  

 frist  

 på mindst 9 uger og højst 20 uger.  



  

 Stk. 3.  

  

 Bekendtgørelsen om valgdatoen skal indeholde  


  

 1)  

 	  

    

 oplysning om antallet  

 af medlemmer, medarbejderne skal vælge, og  


  

 2)  

 	  

    

 indkaldelse af  

 forslag fra medarbejderne til personer, der skal opstilles til valget som  

 medlemmer af det kompetente organ eller som suppleanter, samt datoen, hvor  

 indlevering af forslag senest kan ske. Denne dato skal ligge mindst 4 uger  

 før  

 valgdatoen.  




  § 38.  

  

 Valgudvalget undersøger, om de foreslåede kandidater er medarbejdere i  

 Danmark  

 og villige til at modtage valg. Valgudvalget lader fremstille stemmesedler,  

 på  

 hvilke kandidaternes navne er anført i alfabetisk orden for henholdsvis  

 medlemmer af SE-selskabets kompetente organ og suppleanter.  




  § 39.  

  

 Valgudvalget drager omsorg for valgets afholdelse og optælling af stemmerne.  

 Valgresultat og de valgtes navn og bopæl meddeles straks til SE-selskabets  

 kompetente organ og de valgte, ligesom det bekendtgøres for medarbejderne.  




  § 40.  

  

 Medlemmer af SE-selskabets tilsyns- eller administrationsorgan, der er valgt,  

 udpeget eller anbefalet af repræsentationsorganet eller af medarbejderne, har  

 samme rettigheder, pligter og ansvar som de øvrige medlemmer.  






 Kapitel 5 
 Fortrolighed og andre bestemmelser  



  § 41.  

  

 Hvor hensynet til interesser i deltagende selskaber og berørte  

 datterselskaber  

 og bedrifter samt SE-selskabet, datterselskaber og bedrifter tilsiger det,  

 kan  

 deltagende selskaber eller SE-selskabets tilsyns- eller administrationsorgan  

 i  

 konkrete tilfælde pålægge medlemmerne af det særlige forhandlingsorgan og  

 repræsentationsorganet samt særlige sagkyndige, der måtte bistå dem,  

 tavshedspligt. Tavshedspligten gælder også efter udløbet af medlemmernes  

 valgperiode.  



  

 Stk. 2.  

  

 SE-selskabets tilsyns- eller administrationsorgan eller det kompetente organ  

 i  

 et deltagende selskab kan undlade at videregive oplysninger til medlemmerne  

 af  

 det særlige forhandlingsorgan, af repræsentationsorganet eller af  

 forretningsudvalget, hvis det er nødvendigt af hensyn til selskabets  

 interesser, fordi det vil genere eller skade selskabet.  




  § 42.  

  

 § 41 gælder tillige, hvor der er aftalt en informations- og  

 høringsprocedure, jf. § 11.  




  § 43.  

  

 Medarbejderrepræsentanter, herunder medlemmerne af det særlige  

 forhandlingsorgan og repræsentationsorganet, er beskyttet mod afskedigelse  

 eller anden forringelse af deres forhold på samme måde som  

 tillidsrepræsentanter inden for vedkommende eller tilsvarende faglige område.  



  

 Stk. 2.  

  

 Beskyttelsen i stk. 1 gælder også for medarbejderrepræsentanter i  

 SE-selskabets tilsyns- og administrationsorgan.  




  § 44.  

  

 Hvis der inden 2 år efter registreringen af et SE-selskab finder ændringer  

 sted  

 i SE-selskabet eller dets datterselskaber eller bedrifter og ændringerne  

 ville  

 have betydet, at anvendelsen af denne lovs bestemmelser havde ført til et  

 andet  

 resultat, hvis ændringerne var gennemført inden stiftelsen af SE-selskabet,  

 skal der finde en ny forhandling sted. For denne forhandling gælder,  


  

 1)  

 	  

    

 at den skal indledes  

 på begæring af repræsentationsorganet eller medarbejderrepræsentanterne i  

 selskaber, datterselskaber eller bedrifter, der bliver en del af SE-selskabet  

 efter stiftelsen, og  


  

 2)  

 	  

    

 at denne lovs kapitel  

 2 finder tilsvarende anvendelse, idet  


  

 a)  

 	  

    

 »SE-selskabet,  

 datterselskaber og bedrifter« erstatter »deltagende selskaber«,  


  

 b)  

 	  

    

 »repræsentationsorganet«  

 eller eventuelle organer nedsat med henblik på gennemførelse af informations-  

 og høringsprocedurer i henhold til § 17, stk. 1, nr. 6, erstatter  

 »det særlige forhandlingsorgan« og  


  

 c)  

 	  

    

 »datoen for  

 SE-selskabets registrering« erstattes med »når forhandlingerne afsluttes,  

 uden  

 at en aftale, jf. § 11, er indgået«.  



  

 Stk. 2.  

  

 Hvis det  

 godtgøres, at hensigten med ændringer som anført i stk.1 ikke har været at  

 begrænse medarbejdernes indflydelse, skal der ikke finde en ny forhandling  

 sted.  



  

 Stk. 3.  

  

 Hvis det på  

 andet grundlag end ændringer af SE-selskabet efter stiftelsen kan fastslås,  

 at  

 hensigten med stiftelsen af SE-selskabet fortrinsvis har været at begrænse  

 medarbejdernes indflydelse, skal der finde en ny forhandling sted som anført  

 i  

 stk. 1.  






 Kapitel 6 
 Sanktioner  



  § 45.  

  

 Med bøde straffes den, der videregiver oplysninger, der i medfør af  

 § 41,  

 stk. 1, er givet som fortrolige, medmindre højere straf er forskyldt  

 efter  

 anden lovgivning.  




  § 46.  

  

 Overtrædelse af §§ 3, 25 og 26, § 36, stk. 4, § 37,  

 § 38, 2. pkt., og §§ 39 og 44 straffes med bøde.  



  

 Stk. 2.  

  

 Den, der  

 forud for eller efter stiftelsen af SE-selskabet med forsæt eller groft  

 uagtsomt giver medarbejderne eller disses repræsentanter urigtige  

 oplysninger,  

 der er af væsentlig betydning for medarbejderindflydelsen i SE-selskabet,  

 straffes med bøde.  



  

 Stk. 3.  

  

 Der kan  

 pålægges selskaber m.v. (juridiske personer) strafansvar efter reglerne i  

 straffelovens 5. kapitel.  






 Kapitel 7 
 Ikrafttræden m.v.  



  § 47.  

  

 Loven træder i kraft den 8. oktober 2004.  




  § 48.  

  

 Loven gælder ikke for Færøerne og Grønland.  






Givet på Amalienborg, den 26. april  

 2004
Under Vor Kongelige Hånd og Segl
Margrethe R.
/Claus Hjort Frederiksen


Officielle noter

1)  

 Loven gennemfører Rådets direktiv 2001/86/EF af 8. oktober 2001 om  

 fastsættelse  

 af supplerende bestemmelser til statut for det europæiske selskab (SE) for så  

 vidt angår medarbejderindflydelse, (EF-Tidende 2001 nr. L 294 s. 22).  

  


