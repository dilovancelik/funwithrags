
  

 Lov  

 om visse personalemæssige spørgsmål i forbindelse med  

  

 de færøske myndigheders overtagelse af sager og sagsområder  


  

    


  

 VI MARGRETHE DEN ANDEN, af Guds Nåde Danmarks Dronning, gør  

 vitterligt:  

  

 Folketinget har vedtaget og Vi ved Vort samtykke stadfæstet følgende lov:  



  § 1.  

  

 Loven  

 finder anvendelse i forbindelse med de færøske myndigheders overtagelse af  

 sager og sagsområder efter lov om de færøske myndigheders overtagelse af  

 sager  

 og sagsområder.  



  

 Stk. 2.  

  

 Loven  

 finder tilsvarende anvendelse ved de færøske myndigheders overtagelse af  

 andre  

 opgaver.  




  § 2.  

  

 De  

 færøske myndigheder tilbyder de tjenestemænd i staten og folkekirken, som på  

 tidspunktet for de færøske myndigheders overtagelse af en sag eller et  

 sagsområde gør tjeneste inden for det pågældende sagsområde m.v. ved en dansk  

 myndighed på Færøerne, ansættelse som færøske tjenestemænd på de for færøske  

 tjenestemænd gældende løn-, ansættelses- og pensionsvilkår. Tilbuddet gælder  

 indtil 2 år efter de færøske myndigheders overtagelse af sagen eller  

 sagsområdet.  



  

 Stk. 2.  

  

 Tjenestemænd, der ikke ønsker at overgå til ansættelse som færøske  

 tjenestemænd, opretholder deres ansættelsesforhold til vedkommende danske  

 myndighed.  



  

 Stk. 3.  

  

 Tjenestemænd, der opretholder deres ansættelsesforhold til vedkommende danske  

 myndighed, har pligt til at fortsætte deres tjeneste under de færøske  

 myndigheder.  



  

 Stk. 4.  

  

 Tjenestemænd, der opretholder deres ansættelsesforhold til vedkommende danske  

 myndighed, har ikke krav på rådighedsløn, ventepenge eller pension som følge  

 af  

 de færøske myndigheders overtagelse af sagen eller sagsområdet.  



  

 Stk. 5.  

  

 Tjenestemænd, der opretholder deres ansættelsesforhold til vedkommende danske  

 myndighed, har pligt til at underkaste sig de forandringer i deres  

 tjenesteforretningers omfang og beskaffenhed, som er en følge af de færøske  

 myndigheders overtagelse af sagen eller sagsområdet.  




  § 3.  

  

 De  

 danske myndigheder udbetaler løn og pension m.v. til de tjenestemænd, der  

 opretholder deres ansættelsesforhold til vedkommende danske myndighed og  

 fortsætter deres tjeneste under de færøske myndigheder.  



  

 Stk. 2.  

  

 De færøske  

 myndigheder refunderer løbende de danske myndigheder udgifterne til løn m.v.  

 til de tjenestemænd, der er nævnt i stk. 1.  



  

 Stk. 3.  

  

 De færøske  

 myndigheder refunderer løbende de danske myndigheder en forholdsmæssig andel  

 af  

 udgifterne til pension, jf. stk. 1, opgjort efter forholdet mellem den  

 oparbejdede pensionsalder henholdsvis før og efter tidspunktet for de færøske  

 myndigheders overtagelse af sagen eller sagsområdet.  




  § 4.  

  

 De  

 færøske myndigheder overtager pensioneringen af de tjenestemænd, som i  

 henhold  

 til § 2, stk. 1, overgår til ansættelse som færøske tjenestemænd.  



  

 Stk. 2.  

  

 De danske  

 myndigheder refunderer løbende de færøske myndigheder en forholdsmæssig andel  

 af udgifterne til pension, jf. stk. 1, opgjort efter forholdet mellem  

 den  

 oparbejdede pensionsalder henholdsvis før og efter tidspunktet for de færøske  

 myndigheders overtagelse af sagen eller sagsområdet.  




  § 5.  

  

 De  

 færøske myndigheder overtager det ikketjenestemandsansatte personale, som på  

 tidspunktet for de færøske myndigheders overtagelse af en sag eller et  

 sagsområde gør tjeneste inden for det pågældende sagsområde m.v. ved en dansk  

 myndighed på Færøerne.  



  

 Stk. 2.  

  

 De færøske  

 myndigheder sikrer, at de pligter og rettigheder, der følger af lov om  

 lønmodtageres  

 retsstilling ved virksomhedsoverdragelse (virksomhedsoverdragelsesloven),  

 finder tilsvarende anvendelse i forbindelse med den overtagelse, der er nævnt  

 i  

 stk. 1.  




  § 6.  

  

 Vedkommende  

 minister kan efter forhandling med de færøske myndigheder bestemme, at  

 § 2, stk. 3-5, og § 5 ikke skal gælde for ansatte i nærmere  

 angivne stillinger.  




  § 7.  

  

 Vedkommende  

 færøske myndighed kan efter finansministerens nærmere bestemmelse indgå  

 aftaler, der vedrører ansættelsesvilkår for tjenestemænd, som i henhold til §  

 2, stk. 3, fortsætter deres tjeneste under de færøske myndigheder.  




  § 8.  

  

 Loven  

 træder i kraft den 29. juli 2005.  



  

 Stk. 2.  

  

 Vedkommende  

 minister kan efter forhandling med de færøske myndigheder bestemme, at loven  

 også skal finde anvendelse ved de færøske myndigheders overtagelse af  

 sagsområder m.v., der har fundet sted før lovens ikrafttræden. Vedkommende  

 minister kan i den forbindelse efter forhandling med de færøske myndigheder  

 forlænge den frist, der er nævnt i § 2, stk. 1, 2. pkt.  





Givet på Amalienborg, den 24. juni  

 2005
Under Vor Kongelige Hånd og Segl
MARGRETHE R.
/Thor Pedersen


