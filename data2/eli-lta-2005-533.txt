
  

 Lov om etablering af udbygget radarovervågning af Danmarks farvandsområder  


  

    


  

 VI MARGRETHE DEN ANDEN, af Guds Nåde Danmarks Dronning, gør  

 vitterligt:  

  

 Folketinget har vedtaget og Vi ved Vort samtykke stadfæstet følgende lov:  



  § 1.  

  

 Formålet med loven er at tilvejebringe det nødvendige retlige grundlag for  

 udbygning og forbedring af forsvarets kystradarsystem i henhold til de i  

 § 4 nævnte love. Kystradarsystemet har som hovedformål at skabe  

 forbedret  

 overvågning af og øget sikkerhed i de danske farvande samt at beskytte  

 havmiljøet. Ud over varetagelsen af en række civile samfundsopgaver skal den  

 forbedrede overvågning endvidere bl.a. styrke hævdelsen af dansk suverænitet  

 samt udøvelsen af jurisdiktionskompetence i det danske myndighedsområde.  




  § 2.  

  

 Forsvarsministeren bemyndiges i forbindelse med udbygning og forbedring af  

 forsvarets kystradarsystem til:  


  

 1)  

 	  

 At udforme og  

 etablere kystradarer med master og teknisk udstyr på de steder, som er  

 omtrentligt  

 angivet på kortet, som er optaget som bilag til loven.  


  

 2)  

 	  

 At udskifte  

 eksisterende master tilhørende andre masteejere samt at overflytte disses og  

 andre operatørers antenner til forsvarets nye master, som opføres i stedet  

 for  

 de udskiftede.  



  

 Stk. 2.  

  

 Forsvarsministeren kan undtagelsesvis i tilfælde af væsentligt ændrede  

 forudsætninger  

 for valget af den enkelte placering fravige de udpegede placeringer af  

 kystradarer med master og teknisk udstyr, jf. stk. 1.  




  § 3.  

  

 Forsvarsministeren bemyndiges til at gennemføre eventuelle  

 ejendomserhvervelser  

 ved ekspropriation for at skaffe de til opstillingen af masterne nødvendige  

 anlægsarealer og vejadgange.  




  § 4.  

  

 Forsvarsministerens udpegning af anlægsarealer til opførelse af radarmaster  

 erstatter de ellers nødvendige tilladelser og dispensationer m.v. fra  

 offentlige forvaltningsmyndigheder, herunder efter lov om planlægning,  

 naturbeskyttelsesloven, museumsloven, skovloven og byggeloven.  




  § 5.  

  

 Opstilling og udskiftning af radarmaster i forbindelse med kystradarprojektet  

 skal ske i overensstemmelse med lov om etablering og fælles udnyttelse af  

 master til radiokommunikationsformål m.v., jf. dog stk. 2-4.  



  

 Stk. 2.  

  

 Kravet om  

 fælles masteudnyttelse kan undtagelsesvis fraviges af forsvarsministeren  

 efter  

 en konkret vurdering, hvor fælles masteudnyttelse efter forsvarsministerens  

 skøn ville være forbundet med særlig store omkostninger eller tekniske  

 vanskeligheder,  

 og hvor hensynet hertil vejer tungere end hensynet til at begrænse den  

 visuelle  

 påvirkning af omgivelserne fra yderligere en mast.  



  

 Stk. 3.  

  

 Ved  

 udskiftning af master foretaget af forsvarsministeren i tilfælde, hvor andre  

 operatører har benyttet den udskiftede mast, tilfalder lejeindtægten fra de  

 andre operatører efter udskiftningen Forsvarsministeriet, som indtræder i  

 samtlige rettigheder og forpligtelser over for de andre operatører. Ejeren af  

 den udskiftede mast har ret til fuld erstatning for den tabte  

 nettofortjeneste  

 ved tabet af disse indtægter, som i tilfælde af uenighed fastsættes efter  

 § 5 i lov om etablering og fælles udnyttelse af master til  

 radiokommunikationsformål m.v.  



  

 Stk. 4.  

  

 Ved  

 udskiftning af master, jf. stk. 3, har ejeren af den udskiftede mast ret  

 til tidsubegrænset gratis brug af antenneplads i den nye mast, men kun for  

 antenner til eget brug, som var opsat og i drift på den udskiftede mast på  

 udskiftningstidspunktet.  




  § 6.  

  

 Overtagelsessummen ved ekspropriation i henhold til § 3 fastlægges af de  

 ekspropriations- og taksationsmyndigheder, der er nævnt i lov om  

 fremgangsmåden  

 ved ekspropriation vedrørende fast ejendom.  




  § 7.  

  

 Forsvarsministerens afgørelser efter § 2, stk. 2, og § 5,  

 stk. 2, kan ikke påklages til anden administrativ myndighed.  



  

 Stk. 2.  

  

 Eventuelle  

 søgsmål til prøvelse af forsvarsministerens afgørelser skal anlægges inden 6  

 måneder fra afgørelsesdatoen.  




  § 8.  

  

 Såfremt forsvaret senere måtte ophøre med brugen af radarmasterne, fjernes  

 disse, og anlægsarealerne retableres. Dette gælder dog ikke, såfremt masterne  

 fortsat ønskes benyttet af andre operatører, som i givet fald ved den  

 fortsatte  

 brug vil hæfte solidarisk og på lige fod for retableringsomkostningerne.  

 Forsvarsministeren vil i den forbindelse fastsætte nærmere vilkår for de  

 efterfølgende brugeres opfyldelse af retableringsforpligtelsen.  




  § 9.  

  

 Loven træder i kraft dagen efter bekendtgørelsen i Lovtidende.  


   



Givet på Amalienborg, den 24. juni  

 2005
Under Vor Kongelige Hånd og Segl
MARGRETHE R.
/Søren Gade






Bilag 1 
   

 Placering af kystradarer  







