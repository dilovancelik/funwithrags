Lov om kong Frederik den Tiendes civilliste
VI FREDERIK DEN TIENDE, af Guds Nåde Danmarks Konge, gør vitterligt:
Folketinget har vedtaget og Vi ved Vort samtykke stadfæstet følgende lov:



§ 1. Statens ydelse til kong Frederik den Tiendes civilliste fastsættes med et årligt grundbeløb, der udgør 122.900.000 kr.

Stk. 2. Statens ydelse udgør grundbeløbet reguleret pr. 1. april og 1. oktober i takt med udviklingen i Danmarks Statistiks lønindeks for statsansatte. Reguleringen sker i forhold til lønindekset for andet kvartal 2023. Reguleringen pr. 1. april sker på baggrund af udviklingen i lønindekset til og med fjerde kvartal i året forud for reguleringen. Reguleringen pr. 1. oktober sker på baggrund af udviklingen i lønindekset til og med andet kvartal i året for reguleringen.

Stk. 3. Ydelsen udbetales månedligt forud.

Stk. 4. Der ydes refusion af udgifter til ikkefradragsberettiget købsmoms efter de regler, der i øvrigt gælder for statens institutioner. Refusionen er årligt begrænset til en procentandel af statsydelsen svarende til den til enhver tid gældende momssats.

Stk. 5. Det grundbeløb, der er nævnt i stk. 1, nedsættes med 4.000.000 kr. ved ikrafttræden af lov om årpenge for kronprins Christian.

Stk. 6. Der ydes i 2024 et ekstraordinært tilskud til civillisten på 28.700.000 kr.



§ 2. Under civillisten hører følgende palæer og slotte m.m.:

1) De fire palæer på Amalienborg.

2) Dele af Christiansborg Slot, herunder de kongelige repræsentationslokaler og dele af ridebaneanlægget.

3) Fredensborg Slot.

4) Gråsten Slot.

5) Jagtslottet Eremitagen.

6) Amaliegade 18 (Det Gule Palæ).

Stk. 2. Den indvendige og udvendige vedligeholdelse af de palæer og slotte m.m., der er nævnt i stk. 1, bekostes  af staten. Staten afholder endvidere som ejer af de nævnte slotte og palæer m.m. udgifter til vedligeholdelse af basisinstallationer og teknisk drift.

Stk. 3. Civillisten afholder udgifter til forsyning og forbrug i de slotte og palæer m.m., der er nævnt i stk. 1, i det omfang de tjener som residens eller benyttes af hoffets administration.

Stk. 4. Staten afholder udgifterne til drift og vedligeholdelse af haverne ved de palæer og slotte, der er nævnt i stk. 1.

Stk. 5. Kulturministeren kan fastsætte nærmere regler om opgørelsen og fordelingen af udgifterne mellem staten og civillisten i henhold til stk. 3. Kulturministeren kan endvidere fastsætte nærmere regler om civillistens betaling for naturalydelser af statens ejendom.



§ 3. Det påhviler staten at sørge for den nødvendige vedligeholdelse og fornyelse af statsinventaret.

Stk. 2. Kulturministeren kan fastsætte nærmere regler om den nødvendige vedligeholdelse og fornyelse af statsinventaret i henhold til stk. 1.



§ 4. Kong Frederik den Tiende har lovmæssig jagtret på de arealer, der tilhører staten, og som hidtil har været omfattet af lov om dronning Margrethe den Andens civilliste.

Stk. 2. Civillisten afholder alle udgifter i forbindelse med jagterne. Det vildt, som kongen vil beholde, betales af civillisten.

Stk. 3. Miljøministeren kan fastsætte nærmere regler om civillistens betaling for udgifterne i forbindelse med jagterne og for det vildt, som kongen vil beholde.



§ 5. Hoftjenestemænd ved civillisten, pensionerede hoftjenestemænd og efterlevende ægtefæller og børn efter disse har ret til pension fra staten efter de til enhver tid gældende regler for statens tjenestemænd i henhold til lov om tjenestemandspension.

Stk. 2. Staten afholder udgifter til pension i henhold til stk. 1.

Stk. 3. Civillisten indbetaler til statskassen et pensionsbidrag, der svarer til det pensionsbidrag, som betales af ministerier og styrelser, der beskæftiger tjenestemænd.



§ 6. Opløses ægteskabet mellem kong Frederik den Tiende og dronning Mary ved kong Frederik den Tiendes død, tillægges der dronning Mary en standsmæssig bolig og årpenge med et årligt grundbeløb, der udgør 11.300.000 kr.

Stk. 2. Årpengebeløbet i henhold til stk. 1 reguleres og udbetales i overensstemmelse med reglerne i § 1, stk. 2 og 3.

Stk. 3. Der ydes refusion af udgifter til ikkefradragsberettiget købsmoms i overensstemmelse med reglerne i § 1, stk. 4.



§ 7. Loven træder i kraft dagen efter bekendtgørelsen i Lovtidende.

Stk. 2. Loven har virkning fra den 1. februar 2024.

Stk. 3. Lov nr. 136 af 26. april 1972 om dronning Margrethe den Andens civilliste, lov nr. 139 af 26. april 1972 om pensioner i anledning af tronskiftet den 14. januar 1972 og lov nr. 135 af 19. marts 1986 om årpenge for kronprins Frederik ophæves.Givet på Christiansborg Slot, den 11. juni 2024Under Vor Kongelige Hånd og SeglFREDERIK R./ Mette Frederiksen