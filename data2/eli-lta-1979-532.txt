
Lov om ændring af dyrtidsregulering m.v. 

VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov.: 



 § 1.  Hvor der er aftalt eller fastsat regulering af  

 arbejdsvederlag m.v. på grundlag af det reguleringspristal, der beregnes i  

 henhold til lov nr. 83 af 16. marts 1963 om beregning af et  

 reguleringspristal med senere ændringer, bortfalder regulering på grundlag af  

 reguleringspristallet for januar 1980. 
 Stk. 2.  På grundlag af julipristallet for 1980 og  

 senere sker dyrtidsregulering for de første 3 points' udsving i  

 reguleringspristallet over 100 med 60 øre i timen for personer over 18 år og  

 med 30 øre i timen for personer under 18 år. For hver følgende 3 points'  

 udsving forhøjes dyrtidsreguleringen til 90 øre, henholdsvis 45 øre i timen.  





 § 2.  Hvor der i overenskomster eller aftaler er  

 hjemlet en garantibetaling svarende til den i lov nr. 129 af 29. marts 1979  

 om forlængelse af kollektive overenskomster og aftaler m.v. § 2, stk. 1, nr.  

 2, nævnte, forhøjes garantibetalingen den 1. marts 1980 med 1,20 kr. 
 Stk. 2.  Lønnen til personer under 18 år forhøjes fra  

 den 1. marts 1980 med 0,60 kr. i timen. 
 Stk. 3.  Lønnen til personer over 18 år, der er under en  

 uddannelse af mindst 1 års varighed, og hvis lønvilkår i kollektiv  

 overenskomst eller aftale eller ved særlig uddannelseskontrakt udtrykkelig er  

 fastsat under hensyn til uddannelsesforholdet, forhøjes den 1. marts med 1,20  

 kr. i timen. Lønnen kan dog ikke herved forhøjes ud over den til enhver tid  

 gældende garantibetaling. 



 § 3.  Uanset bestemmelsen i § 1, stk. 1, kan der  

 fortsat ske regulering af tillæg, der skal give dækning for omkostninger ved  

 arbejdets udførelse. 



 § 4.  Loven kan stadfæstes straks efter vedtagelsen.  





 § 5.  Loven træder i kraft den 31. december 1979. 



 § 6.  Loven gælder ikke for Færøerne samt for  

 lønmodtagere i Grønland, for hvilke der er fastsat dyrtidsregulering på  

 grundlag af det særlige grønlandske reguleringspristal. 


 Givet på Marselisborg slot, den 28.  

 december 1979  
Under Vor Kongelige Hånd og Segl 
MARGRETHE R 
/SVEND AUKEN 

Officielle noter
Ingen 
