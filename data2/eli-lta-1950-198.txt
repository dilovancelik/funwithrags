
Lov om fremmede statsskibe m.v. 

Vi Frederik den Niende, af Guds nåde konge til Danmark, de  

 Venders og Goters, hertug til Slesvig, Holsten, Stormarn, Ditmarsken,  

 Lauenborg og Oldenborg, Gør vitterligt: Rigsdagen har vedtaget og Vi ved Vort  

 samtykke stadfæstet følgende lov:: 



 § 1  
At et skib eller dets ladning ejes, eller at skibet benyttes af fremmed  

 stat, er i andre tilfælde end i §§ 2 og 3 anført ikke til hinder for ved  

 dansk domstol at anlægge sag om en fordring, der grunder sig på benyttelse af  

 skibet eller befordring af ladningen, eller for her i riget at foretage  

 udlæg, udpantning, arrest eller andet retslig tilbageholdelse i skibet eller  

 ladningen for en sådan fordring. 



 § 2  
Sag mod fremmed stat om en fordring som nævnt i § 1 kan ikke anlægges ved  

 dansk domstol, forsåvidt angår: 

 1. Krigsskib eller andet skib, som den fremmede stat  

 ejer eller benytter og som på den tid, da fordringen opstod, anvendtes  

 udelukkende i statsøjemed af ikke-forretningsmæssig art; 
 2. Ladning, der tilhører den fremmede stat, og som  

 befordres med skib som nævnt under 1; 
 3. Ladning, der tilhører den fremmede stat, og som  

 befordres med handelsskib i statsøjemed af ikke-forretningsmæssig art. 
At fordringen grunder sig på befordring af ladning som nævnt under 3, er  

 dog ikke til hinder for at anlægge sag om bjærgeløn, bidrag til almindeligt  

 havari eller fordring ifølge aftale vedrørende ladningen. 


 § 3  
Udlæg, udpantning, arrest eller anden retslig tilbageholdelse kan her i  

 riget ikke foretages i: 

 1. Krigsskib eller andet skib, som fremmed stat ejer,  

 benytter eller har helbefragtet for en rejse eller på tid, og som anvendes  

 udelukkende i statsøjemed af ikke-forretningsmæssig art; 
 2. Ladning, der tilhører fremmed stat, og som  

 befordres med skib som nævnt under 1 eller med handelsskib i statsøjemed af  

 ikke-forretningsmæssig art. 


 § 4  
Efter overenskomst med fremmed stat kan det, hvis den fremmede stat i  

 krigstid fremsætter begæring derom, ved kgl. anordning bestemmes, at udlæg,  

 udpantning, arrest eller anden retslig tilbageholdelse her i riget heller  

 ikke i andre tilfælde end nævnt i § 3 kan foretages i skib, som den fremmede  

 stat ejer eller benytter, eller i ladning, der tilhører den fremmede stat.  





 § 5  
Efter overenskomst med fremmed stat kan det ved kgl. anordning bestemmes,  

 at en bevidnelse af den fremmede stats diplomatiske repræsentant her i riget,  

 når udlæg, udpantning, arrest eller anden retslig tilbageholdelse i skib  

 eller ladning som nævnt i § 3 begæres ophævet, skal gælde som bevis for, at  

 skibet anvendes eller ladningen befordres udelukkende i statsøjemed af  

 ikke-forretningsmæssig art. 



 § 6  
Denne lov træder i kraft straks. 
Hvorefter alle vedkommende sig har at rette. 


 Givet på Fredensborg slot, den 16. maj  

 1950.  
Under Vor kongelige hånd og segl. 
Frederik R. 
(L.S.) 
J.O. Krag. 

Officielle noter
(* 1)Udfærdiget gennem ministeriet for handel, industri of søfart. Se  

 rigsdagstidenden 1949-50: Folket. tid. sp. 1232, 1531, 3851, 3868; landst.  

 tid. sp. 1008, 1042, 1055; till. A. sp. 3657; till. B. sp. 1717, till. C. sp.  

 1399. 
