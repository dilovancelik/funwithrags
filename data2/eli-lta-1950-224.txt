

Lov om visse domfældtes generhvervelse af  

 rettigheder. 


    Vi Frederik den Niende, af Guds nåde konge til Danmark, de  

 Venders og Goters, hertug til Slesvig, Holsten, Stormarn, Ditmarsken,  

 Lauenborg og Oldenborg, Gør vitterligt: Rigsdagen har vedtaget og Vi ved Vort  

 samtykke stadfæstet følgende lov: 
  

 § 1.  

De i medfør af §§ 10 - 14 og 16 i lov nr. 259 af 1. juni 1945 eller  

 lovbekendtgørelse nr. 368 af 6. juli 1946 domfældte, hvis straf ikke  

 overstiger fængsel i 2 år og 6 måneder, generhverver ved denne lov de  

 rettigheder, som de i medfør af § 6 i nævnte lovbekendtgørelse eller  

 lovgivningen iøvrigt har mistet som følge af straffedommen. § 2. 
     Stk. 1.  Justitsministeren kan efter ansøgning i det  

 enkelte tilfælde bestemme, at den i § 1 omhandlede generhvervelse af  

 rettigheder skal omfatte den, som er idømt straf af samme størrelse i medfør  

 af andre bestemmelser i det nævnte straffelovstillæg eller i medfør af lov  

 nr. 406 af 28. august 1945. 
     Stk. 2.  § 2, stk. 1, finder tilsvarende anvendelse i  

 tilfælde, hvor straf er idømt i medfør af de i § 1 eller § 2, stk. 1, nævnte  

 bestemmelser i forbindelse med andre straffebestemmelser. § 3. 
Erhvervet pensionsret fortabt som følge af en straffedom generhverves ikke  

 i medfør af denne lov. § 4. 
Har strafnedsættelse fundet sted ved benådning i de i lov nr. 356 af  

 29.juni 1946 § 2, stk. 2 og 3, omhandlede tilfælde, er den ved benådning  

 nedsatte straf afgørende for spørgsmålet om rettigheders generhvervelse i  

 medfør af denne lov. § 5. 
Denne lov træder i kraft straks. 
Samtidig ophæves lov nr. 239 af 1.juni 1947 om generhvervelse af visse i  

 medfør af straffelovstillægget angående forræderi og anden landsskadelig  

 virksomhed frakendte rettigheder. 
Hvorefter alle vedkommende sig har at rette. 


 Givet på Amalienborg, den 27.maj 1950.  

 


Under Vor kongelige hånd og segl. 


Frederik R. 


(L.S.) 

    /Steincke. 

Officielle noter
Ingen 
