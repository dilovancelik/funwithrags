
Lov om nukleare anlæg (atomanlæg)  

 (Atomanlægsloven) 

VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, gør vitterligt: Folketinget har vedtaget og Vi ved  

 Vort samtykke stadfæstet følgende lov: 



Kapitel I. 

 Definitioner m.v.  


 § 1.  I denne lov forstås ved: 

a) nukleart brændsel: 

spalteligt stof bestående af uran eller plutonium i metallisk form, i  

 legering eller kemisk forbindelse, samt andet spalteligt stof, som efter  

 statsministerens bestemmelse skal anses som nukleart brændsel; 

b) radioaktivt produkt: 

radioaktivt stof - herunder affald - som er dannet eller er blevet  

 radioaktivt ved bestråling i forbindelse med fremstilling eller udnyttelse af  

 nukleart brændsel, med undtagelse af 

1) nukleart brændsel, 
2) radioisotoper, som er uden for et nukleart anlæg, og som anvendes til  

 eller er bestemt for industrielt, kommercielt, jordbrugsteknisk, medicinsk  

 eller videnskabeligt formål; 
c) nuklear substans: 
1) nukleart brændsel med undtagelse af naturligt uran og uran, som  

 indeholder mindre af isotopen uran 235 end naturligt uran; 
2) radioaktivt produkt; 
d) nukleart anlæg eller anlæg: 
1) reaktoranlæg, 
2) fabrik til fremstilling eller behandling af nuklear substans, 
3) fabrik til adskillelse af isotoper i nukleart brændsel, 
4) fabrik til oparbejdning af bestrålet nukleart brændsel, 
5) anlæg til opbevaring af nuklear substans, bortset fra midlertidig  

 opbevaring under transport, samt 
6) efter statsministerens bestemmelse andet anlæg, hvori der findes  

 nukleart brændsel eller radioaktivt produkt; 
e) indehaver af nukleart anlæg: 

den, som af statsministeren er godkendt som indehaver af nukleart anlæg  

 her i riget, 
eller i mangel af sådan godkendelse den, der driver anlægget, 
eller - for så vidt angår anlæg i anden konventionsstat - den, som er  

 ansvarlig for anlægget efter lovgivningen i den stat, hvor anlægget ligger;  



f) nuklear ulykke: 

en skadevoldende hændelse eler række af hændelser med samme oprindelse,  

 som er fremkaldt ved, eller hvis skadevirkninger helt eller delvis beror på  

 radioaktive egenskaber eller en forening af radioaktive og giftige,  

 eksplosive eller andre farlige egenskaber ved nukleart brændsel eller  

 radioaktivt produkt; 

g) erstatningskonventionen: 

den i Paris den 29. juli 1960 undertegnede konvention om ansvar over for  

 tredjemand på den nukleare energis område; 

h) konventionsstat: 

stat, der har tiltrådt erstatningskonventionen. 



 § 2.  Nukleart anlæg eller brændsel samt radioaktivt  

 produkt, som kun frembyder ringe fare, kan efter statsministerens bestemmelse  

 helt eller delvis undtages fra bestemmelserne i denne lov. 



 § 3.  Statsministeren kan bestemme, at en virksomhed,  

 der omfatter flere af de i § 1, litra d, nævnte indretninger, skal anses som  

 et nukleart anlæg. 




Kapitel II. 

 Nukleare anlæg og nukleart drevne  

 transportmidler.  
Adgangen til at drive nukleare anlæg. 


 § 4.  Nukleare anlæg må kun bygges og drives med  

 statsministerens godkendelse. 
 Stk. 2.  Godkendelse må ikke meddeles, hvor dette  

 skønnes betænkeligt af hensyn til sikkerheden eller andre væsentlige almene  

 interesser. 



 § 5.  Godkendelsen skal angive den efter kapitel III  

 ansvarlige indehaver. Den kan begrænses til at gælde for en bestemt tid og er  

 betinget af, at indehaveren tegner og opretholder sådan forsikring som nævnt  

 i § 25 eller stiller sikkerhed i overensstemmelse med § 28. 
 Stk. 2.  Godkendelsen meddeles på de vilkår, som findes  

 påkrævede af hensyn til sikkerheden og andre væsentlige almene interesser.  


 Stk. 3.  Som vilkår for godkendelsen kan stilles krav  

 om, at der i tilfælde af virksomhedens ophør træffes sådanne  

 foranstaltninger, som statsministeren måtte finde fornødne for at sikre, at  

 anlægget efter driftens ophør ikke frembyder fare for den almene sikkerhed,  

 og at forsikring eller anden sikkerhed for opfyldelsen af indehaverens ansvar  

 i medfør af kapitel III opretholdes, så længe det anses for påkrævet. 
 Stk. 4.  Vilkår kan ændres, og nye vilkår kan opstilles,  

 såfremt dette findes påkrævet af hensyn til sikkerheden eller andre  

 væsentlige almene interesser. 



 § 6.  En meddelt godkendelse kan kaldes tilbage, 

1) såfremt væsentlige forudsætninger for godkendelsen viser sig ikke at  

 have været til stede, 
2) såfremt der sker væsentlig eller gentagen tilsidesættelse af  

 opstillede vilkår, eller 
3) såfremt hensynet til sikkerheden eller anden tvingende grund i øvrigt  

 kræver standsning eller nedlæggelse af anlægget. 




 § 7.  Anlægget er såvel under bygningen som under  

 driften undergivet tilsyn af atomenergikommissionen og sundhedsstyrelsen.  


 Stk. 2.  De nævnte myndigheder har til enhver tid adgang  

 til anlægget og kan fordre sig meddelt enhver oplysning af betydning for  

 udøvelsen af tilsynet. De kan meddele pålæg, som er fornødne for at sikre  

 overholdelse af vilkårene for godkendelsen af anlægget, eller som i øvrigt  

 skønnes nødvendige af sikkerhedsmæssige grunde, ligesom de i påtrængende  

 tilfælde af sikkerhedsmæssige grunde kan forlange brugen af anlægget standset  

 for en vis tid. 
 Stk. 3.  Nærmere regler om udøvelsen af tilsynet  

 fastsættes af statsministeren. 
Kontrol med den fredelige udnyttelse af nukleare anlæg m.v. 



 § 8.  Hvor internationale aftaler foreskriver kontrol  

 med, at nukleare anlæg m.v. alene bruges til fredelige formål, kan  

 statsministeren give de til gennemførelse heraf fornødne forskrifter,  

 herunder om, at de personer, som udøver den i aftalerne omhandlede kontrol,  

 har adgang til anlæggene for at foretage fornødent eftersyn. 
Nukleart drevne transportmidler. 



 § 9.  Statsministeren kan fastsætte bestemmelser om  

 tilstedeværelsen og benyttelsen af nukleart drevne transportmidler på dansk  

 territorium, herunder om nukleart drevne skibes besejling af danske farvande  

 og adgang til danske havne og om, efter hvilke regler eventuelt opståede  

 skader som følge af nukleare ulykker skal erstattes. 




Kapitel III. 

 Erstatning og forsikring.  
Reglernes område. 


 § 10.  Bestemmelserne i dette kapitel omfatter ikke  

 reaktor, som benyttes i fartøj eller andet transportmiddel, jfr. dog § 9.  





 § 11.  Skade forvoldt ved en nuklear ulykke indtruffet  

 i en stat, der ikke har tiltrådt erstatningskonventionen, kan ikke af  

 skadelidende kræves erstattet efter reglerne i dette kapitel. Det samme  

 gælder med hensyn til skade, som er opstået i en sådan stat, medmindre skaden  

 er forvoldt ved en nuklear ulykke, som er indtruffet her i riget, og for  

 hvilken indehaveren af et anlæg her i riget er ansvarlig. Er indehaveren af  

 et anlæg i en anden konventionsstat ansvarlig, gælder de i denne stat  

 fastsatte regler om erstatningspligtens territoriale udstrækning. 
 Stk. 2.  Såfremt en stat, der ikke har tiltrådt  

 erstatningskonventionen, har retsregler, hvorefter der ikke eller i ringere  

 omfang end efter dansk ret ydes erstatning for skade, som ved en nuklear  

 ulykke opstår her i riget, kan det ved kongelig anordning bestemmes, at  

 tilsvarende regler skal gælde med hensyn til erstatning for skade, som ved en  

 nuklear ulykke opstår i den pågældende stat. 12. Det kan ved kongelig  

 anordning bestemmes, at en stat, som ikke har tiltrådt  

 erstatningskonventionen, ved anvendelsen af reglerne i dette kapitel helt  

 eller delvis skal ligestilles med konventionsstater. 
Anlægsindehaverens ansvar. 



 § 13.  Indtræder en nuklear ulykke i et anlæg her i  

 riget eller i anden konventionsstat, er anlæggets indehaver pligtig at  

 erstatte den derved forvoldte skade. 
 Stk. 2.  Skade forvoldt ved nuklear ulykke under  

 transport af nuklear substans erstattes efter reglerne i §§ 14 og 15. 
 Stk. 3.  Forvoldes en nuklear ulykke i øvrigt af nuklear  

 substans, som ikke på ulykkestidspunktet findes i et anlæg, men som kommer  

 fra et anlæg her i riget eller i anden konventionsstat, skal skaden erstattes  

 af dette anlægs indehaver. Er stoffet overgået i en anden anlægsindehavers  

 besiddelse, påhviler erstatningspligten dog denne. 
Særlige regler om transport. 



 § 14.  Indtræder en nuklear ulykke under forsendelse  

 af nuklear substans fra et anlæg her i riget eller i anden konventionsstat,  

 er indehaveren af anlægget med den af § 11 følgende begrænsning pligtig at  

 erstatte den ved ulykken forvoldte skade. Indtræder ulykken, efter at stoffet  

 er overtaget af indehaveren af et andet anlæg her i riget eller i anden  

 konventionsstat, påhviler erstatningspligten dog denne anlægsindehaver. 
 Stk. 2.  Sendes stoffet fra en afsender i en stat, som  

 ikke har tiltrådt erstatningskonventionen, til et anlæg her i riget eller i  

 anden konventionsstat med billigelse af dette anlægs indehaver, er denne med  

 den af § 11 følgende begrænsning pligtig at erstatte skade forvoldt ved  

 nuklear ulykke, der indtræder under transporten. 
 Stk. 3.  Anlægsindehaverens ansvar efter denne paragraf  

 omfatter foruden selve transporten af stoffet også midlertidig opbevaring af  

 dette under transport. 



 § 15.  På begæring af den fragtfører, der udfører en  

 transport som nævnt i § 14, kan justitsministeren tillade, at den pågældende  

 i stedet for indehaveren af et anlæg her i riget skal være ansvarlig for  

 skade som følge af nuklear ulykke, der måtte indtræffe under transporten.  

 Sådan tilladelse må kun meddeles, såfremt anlægsindehaveren har samtykket  

 deri og ansøgeren har godtgjort, at der er tegnet forsikring i  

 overensstemmelse med § 25 eller stillet sikkerhed efter § 28. Er tilladelse  

 meddelt, skal bestemmelserne om anlægsindehaverens ansvar i stedet finde  

 anvendelse på den, der har overtaget transporten. Dette gælder også, såfremt  

 en anlægsindehavers ansvar ifølge tilsvarende lovgivning i anden  

 konventionsstat er overført til nogen anden end indehaveren. 
Ansvarsgrundlaget. 



 § 16.  Anlægsindehaveren er erstatningspligtig efter  

 bestemmelserne i dette kapitel, selv om skaden er hændelig. 
 Stk. 2.  Ansvar efter disse bestemmelser indtræder dog  

 ikke, såfremt den nukleare ulykke skyldes væbnet konflikt, invasion,  

 borgerkrig eller oprør. 
Undtagne skader. 



 § 17.  Erstatning i medfør af dette kapitel ydes ikke  

 for skade, der forvoldes på anlægget eller på ting, der findes på anlæggets  

 område i indehaverens varetægt eller under hans kontrol i forbindelse med  

 anlæggets brug. 
 Stk. 2.  Sådan erstatning ydes heller ikke for skade,  

 der i de i § 14 omhandlede tilfælde tilføjes det transportmiddel, hvori den  

 nukleare substans fandtes, da ulykken fandt sted. Påhviler ansvaret  

 indehaveren af et anlæg i anden konventionsstat, gælder dog herom  

 bestemmelserne i denne stats lovgivning. 
Skadelidendes egen skyld. 



 § 18.  Har skadelidende forsætligt eller uagtsomt  

 medvirket til skaden, kan erstatningen nedsættes eller bortfalde, medmindre  

 han kun har udvist ringe uagtsomhed. 
 Stk. 2.  Erstatningen kan ligeledes nedsættes eller  

 bortfalde, såfremt den skadelidende ulovligt har sat sig i besiddelse af  

 eller befattet sig med det skadevoldende stof. 
Udelukkelse af krav mod andre end indehaveren. 



 § 19.  Såfremt indehaveren af et nukleart anlæg er  

 erstatningspligtig for skade i medfør af dette kapitel eller tilsvarende  

 regler i anden konventionsstat, kan skadelidende ikke rejse erstatningskrav  

 mod andre end indehaveren. Kan kravet efter indehaverens død eller  

 virksomhedens ophør ikke rettes mod indehaveren eller hans bo, kan det gøres  

 gældende mod forsikreren eller den, der har stillet anden sikkerhed. Dette  

 krav berøres ikke af præklusiv indkaldelse af indehaverens kreditorer. 
 Stk. 2.  Bestemmelserne i stk. 1 afskærer ikke  

 erstatningskrav, som kan støttes på international overenskomst om skade i  

 transportforhold, såfremt overenskomsten var i kraft eller åben for  

 undertegning, ratifikation eller tiltrædelse den 29. juli 1960. 
Regres mod indehaveren. 



 § 20.  Enhver, som i medfør af § 19, stk. 2, eller i  

 medfør af lovgivningen i en stat, som ikke har tiltrådt  

 erstatningskonventionen, er pligtig at betale erstatning for skade forvoldt  

 ved en nuklear ulykke, kan inden for den efter § 21 gældende begrænsning  

 kræve skadesløsholdelse af anlægsindehaver, som er ansvarlig for skaden efter  

 bestemmelserne i dette kapitel. 
 Stk. 2.  Er anlægsindehaveren på grund af bestemmelserne  

 i § 11 ikke ansvarlig over for skadelidende efter reglerne i dette kapitel,  

 har den, som er ifaldet erstatningsansvar i anledning af ulykken, og som har  

 sit hovedforretningssted i en konventionsstat eller er i tjeneste hos en  

 person, der opfylder denne betingelse, tilsvarende krav som i stk. 1 nævnt på  

 at blive holdt skadesløs af anlægsindehaveren. Ved transport af nuklear  

 substans til modtager i en stat, der ikke har tiltrådt  

 erstatningskonventionen, kan skadesløsholdelse dog ikke kræves, såfremt  

 ulykken er indtruffet, efter at materialet er udladet fra det  

 transportmiddel, med hvilket det er ankommet til den nævnte stat. Ved  

 transport af nuklear substans fra afsender i en stat, der ikke har tiltrådt  

 konventionen, kan skadesløsholdelse ikke kræves, dersom ulykken er  

 indtruffet, inden materialet er indladet i det transportmiddel, der skal  

 udføre transporten fra den fremmede stat. 
 Stk. 3.  Det i stk. 1 og 2 nævnte krav mod  

 anlægsindehaveren bortfalder i det omfang, hvori den, der fremsætter kravet,  

 selv er ansvarlig over for indehaveren i medfør af § 23. 
Begrænsning af indehaverens ansvar. 



 § 21.  Det samlede ansvar for skader, der er en følge  

 af en og samme nukleare ulykke, er for indehavere af anlæg her i riget  

 begrænset til 70 millioner kroner. Justitsministeren kan dog i særlige  

 tilfælde under hensyn til anlæggets størrelse og art, omfanget af transport,  

 som omfattes af ansvaret, og omstændighederne i øvrigt fastsætte en andet  

 størstebeløb, dog ikke under 35 millioner kroner. For anlæg i anden  

 konventionsstat gælder den i vedkommende stats lovgivning fastsatte  

 ansvarsbegrænsning. 
 Stk. 2.  Begrænsningen i stk. 1 gælder ikke procesrenter  

 og sagsomkostninger. 



 § 22.  Er indehaverne af flere anlæg  

 erstatningspligtige for samme skade efter reglerne i dette kapitel eller  

 anden konventionsstats lov, hæfter indehaverne solidarisk over for  

 skadelidende, men hver enkelt indehaver kun inden for det størstebeløb, der  

 efter § 21 gælder for ham. Sker ulykken under transport af nuklear substans,  

 kan indehavernes samlede hæftelse dog ikke overstige det største  

 ansvarsbeløb, som efter § 21 gælder for nogen af dem. 
 Stk. 2.  Mellem indehaverne indbyrdes skal ansvaret  

 fordeles under hensyn til hvert anlægs andel i skaden og omstændighederne i  

 øvrigt. 
Anlægsindehaverens regres. 



 § 23.  Er en skade, for hvilken indehaveren af et  

 nukleart anlæg er erstatningspligtig i medfør af dette kapitel eller  

 tilsvarende regler i anden konventionsstat, forvoldt med forsæt, har  

 anlægsindehaveren krav på at blive holdt skadesløs af den eller de  

 enkeltpersoner, der forsætligt har hidført skaden. Anlægsindehaveren har også  

 krav på skadesløsholdelse, for så vidt sådan ret udtrykkelig er indrømmet ham  

 ved aftale. 
 Stk. 2.  Har en fragtfører uden samtykke af den i medfør  

 af § 14 ansvarlige anlægsindehaver transporteret nuklear substans gennem  

 konventionsstat, hvor anlægsindehaveren er undergivet en højere  

 ansvarsbegrænsning end nævnt i § 21, og er indehaveren som følge heraf  

 ifaldet erstatningsansvar ud over det i § 21 nævnte maksimum, kan indehaveren  

 kræve det overskydende beløb erstattet af fragtføreren. Dette gælder dog  

 ikke, såfremt transporten gennem den pågældende stat er sket for at redde liv  

 eller ejendom eller er forårsaget af forhold uden for fragtførerens kontrol.  


 Stk. 3.  Bortset fra de i § 22, stk. 2, og i denne  

 paragrafs stk. 1 og 2 hjemlede krav har anlægsindehaveren ikke ret til at få  

 de erstatningsbeløb, han har udredet, dækket af tredjemand. 
Forældelse. 



 § 24.  Krav på erstatning eller skadesløsholdelse hos  

 indehaveren af et nukleart anlæg i medfør af bestemmelserne i dette kapitel  

 forældes efter reglerne i lov nr. 274 af 22. december 1908. 
 Stk. 2.  Er forældelse ikke indtrådt efter disse regler,  

 bortfalder kravet dog 10 år efter den hændelse, som har forvoldt skaden, jfr.  

 § 1, litra f, medmindre det forinden er anerkendt af indehaveren eller  

 skadelidende har foretaget retsligt skridt til dets gennemførelse. Er skaden  

 forårsaget af nuklear substans, som er blevet ulovligt fjernet, tabt eller  

 opgivet og ikke på ny bragt til stede på ulykkestidspunktet, skal 10 års  

 fristen regnes fra tidspunktet for fjernelsen, tabet eller opgivelsen. 
 Stk. 3.  I tilfælde, hvor det bestemmes af den i  

 erstatningskonventionens artikel 17 nævnte internationale domstol, om retssag  

 skal anlægges her i riget, jfr. § 33, stk. 3, indtræder forældelse efter stk.  

 1 og 2 dog ikke, såfremt der 
enten forud for den internationale domstols afgørelse rejses sag i en af  

 de stater, mellem hvis domstole den internationale domstol kan vælge, 
eller rettes henvendelse til den kompetente myndighed i vedkommende stat  

 om at foranledige en afgørelse fra den internationale domstol, 
forudsat at disse handlinger foretages, inden forældelse er indtrådt efter  

 vedkommende konventionsstats lovgivning. I disse tilfælde skal sag anlægges  

 her i riget inden det tidspunkt, som den internationale domstol måtte  

 fastsætte. 
Forsikring og sikkerhedsstillelse. 



 § 25.  Indehaveren af et nukleart anlæg her i riget  

 skal tegne og opretholde en forsikring, der skal godkendes af  

 justitsministeren, til dækning af krav på erstatning eller skadesløsholdelse,  

 som inden for begrænsningen efter § 21 kan gøres gældende mod indehaveren i  

 medfør af dette kapitel eller anden konventionsstats lov, som efter  

 erstatningskonventionen kommer til anvendelse. Der kan godkendes særskilt  

 forsikring til dækning af ansvar for nukleare ulykker, som indtræffer under  

 transport. 



 § 26.  Ophører en aftale om forsikring som i § 25  

 nævnt, uden at ny forsikring er trådt i kraft, skal forsikreren vedblive at  

 hæfte for skade, der skyldes nuklear ulykke, som indtræffer inden 2 måneder  

 efter, at forsikreren skriftligt har underrettet justitsministeren om  

 aftalens ophør. Angår forsikringen skade forvoldt under transport, vedbliver  

 forsikrerens hæftelse dog, indtil transporten er tilendebragt. 



 § 27.  Justitsministeren fastsætter nærmere regler om  

 de i § 25 nævnte forsikringer. 



 § 28.  Forsikringspligten gælder ikke for anlæg, for  

 hvilke ansvaret påhviler staten. 
 Stk. 2.  Justitsministeren kan fritage indehaveren af et  

 anlæg for forsikringspligt, mod at der stilles en efter ministerens skøn lige  

 så betryggende sikkerhed. 
 Stk. 3.  Stilles sikkerheden af en anden end  

 anlægsindehaveren, finder lovens regler om forsikring tilsvarende anvendelse.  


Statens ansvar. 



 § 29.  Staten er over for skadelidende pligtig til  

 inden for den efter § 21 gældende grænse at udrede erstatninger, for hvilke  

 indehaveren af et nukleart anlæg her i riget er ansvarlig i medfør af dette  

 kapitel eller tilsvarende regler i anden konventionsstat, for så vidt  

 erstatningerne ikke har kunnet afholdes af indehaverens forsikring eller  

 anden sikkerhed. 



 § 30.  Er et erstatningskrav for skade, der her i  

 riget er forvoldt ved en nuklear ulykke, for hvilken indehaveren af et  

 nukleart anlæg her i riget er ansvarlig, bortfaldet i medfør af § 24, stk. 2,  

 eller tilsvarende bestemmelse i anden konventionsstats lov, udredes  

 erstatningen af staten. Kravet mod staten kan kun gøres gældende, såfremt det  

 er undskyldeligt, at retsligt skridt mod indehaveren ikke er foretaget, inden  

 hans ansvar er bortfaldet efter de nævnte bestemmelser. Kravet forældes efter  

 reglerne i lov nr. 274 af 22. december 1908 og senest 30 år efter det i § 24,  

 stk. 2, angivne tidspunkt. Dersom andre skadelidendes krav ikke er blevet  

 helt dækket på grund af den i § 21 nævnte ansvarsbegrænsning, jfr. § 31,  

 nedsættes erstatningen fra staten på tilsvarende måde. Stk. 2. Erstatning  

 efter reglerne i stk. 1 ydes under forudsætning af gensidighed også for skade  

 opstået i anden stat. Det kan endvidere ved kongelig anordning bestemmes, at  

 erstatning skal ydes for skade opstået uden for folkeretligt anerkendt  

 statsområde. 
Erstatningsfordeling og statstilskud. 



 § 31.  Dersom det må forudses, at de skader, som er  

 forårsaget af en nuklear ulykke, for hvilken indehaveren af et anlæg her i  

 riget bærer ansvaret, overstiger det i § 21 nævnte maksimum, skal indehaveren  

 uopholdeligt give meddelelse til justitsministeren. Denne kan bestemme, at  

 der i et tidsrum af indtil 6 måneder kun må udbetales en nærmere fastsat  

 brøkdel af de skyldige erstatningsbeløb. Det påhviler endvidere  

 justitsministeren om fornødent at foranledige, at der for folketinget  

 fremsættes et lovforslag om, hvilke forholdsregler der bør træffes for at  

 sikre, at erstatningskravene så vidt muligt dækkes forholdsmæssigt, og om og  

 i bekræftende fald med hvilke midler der af staten skal ydes tilskud til ikke  

 dækket skade. 
 Stk. 2.  Dersom erstatningspligten påhviler indehaveren  

 af et anlæg, som ikke er beliggende her i riget, finder reglerne i stk. 1  

 tilsvarende anvendelse, såfremt erstatningssag kan anlægges her i riget i  

 medfør af § 33. 
Statens regres. 



 § 32.  Beløb, som staten har udredet i medfør af §§  

 29-31, kan, såfremt skaden er forvoldt med forsæt, kræves erstattet af den  

 eller de enkeltpersoner, som forsætligt har hidført skaden. 
 Stk. 2.  Beløb udredet i medfør af § 29 kan endvidere  

 kræves erstattet 

1) af den, som i egenskab af forsikrer eller garant eller i øvrigt ved  

 udtrykkelig aftale har påtaget sig ansvar for skaden, jfr. § 23, stk. 1, 2.  

 punktum, 
2) af anlægsindehaver, der i medfør af § 22, stk. 1, er medansvarlig for  

 skaden, i det omfang, hvori ansvaret i medfør af § 22, stk. 2, falder på ham,  


3) af anlægsindehaveren selv, dersom udgiften skyldes, at han ikke har  

 tegnet og opretholdt behørigt godkendt forsikring eller anden sikkerhed,  

 eller at sikkerheden har vist sig usolid. 

Danske domstoles kompetence. 



 § 33.  Sag imod indehaveren af et nukleart anlæg -  

 eller i det i § 19, stk. 1, 2. punktum, nævnte tilfælde mod forsikrer eller  

 garant - om erstatning for skade eller om skadesløsholdelse i medfør af dette  

 kapitel, kan anlægges her i riget, 

1) såfremt kravet rettes mod indehaveren af et anlæg, der er beliggende  

 her, eller 
2) såfremt den nukleare ulykke er sket under transport og i sin helhed  

 her i riget. 

 Stk. 2.  Reglen i stk. 1, nr. 1, finder dog ikke  

 anvendelse, dersom ulykken er sket under transport og i sin helhed på en  

 enkelt anden konventionsstats territorium. 
 Stk. 3.  Såfremt kravet rettes både mod indehaveren af  

 et anlæg her i riget og indehaveren af et anlæg i anden konventionsstat, kan  

 sag kun anlægges her i riget i medfør af stk. 1, nr. 1, 

a) i tilfælde af transport, dersom det transportmiddel, hvormed den  

 nukleare substans på ulykkens tidspunkt befordredes, var indregistreret her i  

 riget, eller hvis det af den i erstatningskonventionens artikel 17 nævnte  

 internationale domstol bestemmes, at sag skal anlægges her; 
b) i andre tilfælde efter bestemmelse af den under a) nævnte domstol.  



 Stk. 4.  Er kravet alene rettet mod indehaveren af et  

 anlæg her i riget, kan denne kræve reglerne i stk. 3 bragt i anvendelse,  

 såfremt han godtgør, at kravet også kan rettes mod anlægsindehaver i anden  

 konventionsstat. 
 Stk. 5.  Begæring om foreliggelse for den i  

 konventionens artikel 17 nævnte internationale domstol af spørgsmålet om, i  

 hvilken stat sag skal anlægges, rettes til justitsministeren. 
Fuldbyrdelse af udenlandske domme. 



 § 34.  Domme om erstatning for skade, der er opstået  

 ved en nuklear ulykke, kan inden for den i § 21 nævnte begrænsning fuldbyrdes  

 her i riget, såfremt de med hjemmel i erstatningskonventionens artikel 13 er  

 afsagt af domstolene i en konventionsstat og kan fuldbyrdes i den stat, hvor  

 afgørelsen er truffet. Denne bestemmelse finder ikke anvendelse på domme, som  

 kun har foreløbig eksekutionskraft. 
 Stk. 2.  Begæring om fuldbyrdelse af de i stk. 1 nævnte  

 udenlandske domme fremsættes for justitsministeren. Begæringen skal ledsages  

 af en bekræftet udskrift af dommen og en erklæring fra myndighederne i  

 vedkommende stat om, at dommen hjemler krav på erstatning for skade i henhold  

 til bestemmelserne i konventionen, samt at den kan fuldbyrdes i den stat,  

 hvor den er afsagt. Justitsministeren kan kræve, at udskriften og erklæringen  

 skal være ledsaget af en bekræftet oversættelse. 
 Stk. 3.  Tilsvarende regler finder anvendelse på forlig,  

 der er indgået eller bekræftet for de nævnte domstole. 
Certifikater. 



 § 35.  Når nuklear substans sendes fra eller til et  

 anlæg her i riget under sådanne omstændigheder, at anlægsindehaveren i medfør  

 af § 14 vil være ansvarlig for skade, der forvoldes under forsendelsen, skal  

 han forsyne fragtføreren med et certifikat, som udstedes af forsikreren eller  

 den, som i medfør af § 28 har stillet anden sikkerhed til dækning af  

 erstatningspligten, eller på disses vegne. Fragtføreren må ikke påbegynde  

 transporten, forinden han har modtaget certifikatet. 
 Stk. 2.  Certifikatet skal indeholde navn og adresse på  

 den ansvarlige anlægsindehaver, oplysning om det stof og den transport, som  

 sikkerheden omfatter, samt om sikkerhedens beløb, art og varighed. Det skal  

 endvidere være forsynet med attestation fra atomenergikommissionen om, at den  

 i certifikatet nævnte anlægsindehaver er indehaver af et nukleart anlæg i  

 erstatningskonventionens forstand. 
 Stk. 3.  Den, som udsteder certifikatet eller den, på  

 hvis vegne det er udstedt, hæfter for rigtigheden af certifikatets  

 oplysninger om anlægsindehaverens navn og adresse og sikkerhedens beløb, art  

 og varighed. 




Kapitel IV. 

 Forholdet til andre love, straffe- og  

 slutningsbestemmelser.  


 § 36.  Personer, der er beskæftiget ved et nukleart  

 anlæg og er omfattet af en af vedkommende ansvarlige indehaver i henhold til  

 lov om forsikring mod følger af ulykkestilfælde tegnet ulykkesforsikring, har  

 kun krav på erstatning efter denne lov i det omfang, hvori deres tab ikke er  

 dækket gennem forsikringen. Forsikringsselskabet kan uanset bestemmelsen i §  

 4 i ulykkesforsikringsloven ikke afkræve anlægsindehaveren  

 erstatningsydelser, som selskabet har udbetalt til sådanne personer. 



 § 37.  Bestemmelserne i sundhedslovgivningen, herunder  

 lov nr. 94 af 31. marts 1953 om brug m.v. af radioaktive stoffer, og i  

 arbejderbeskyttelseslovgivningen berøres ikke af denne lov. 



 § 38.  Med bøde, hæfte eller fængsel indtil 2 år  

 straffes den, som uden godkendelse bygger eller driver et nukleart anlæg,  

 eller som undlader at efterkomme de for godkendelsen gældende betingelser  

 eller vilkår. På samme måde straffes den, der meddeler urigtige eller  

 vildledende oplysninger til brug ved behandling af spørgsmål om godkendelse  

 eller lempelse af betingelser eller vilkår for godkendelsen, eller som i  

 forbindelse med ansøgning herom fortier oplysninger af betydning for sagens  

 afgørelse. Begås lovovertrædelsen uagtsomt, er straffen bøde eller hæfte.  


 Stk. 2.  Med bøde eller hæfte straffes den, som undlader  

 at efterkomme krav, som i medfør af § 7 stilles af tilsynsmyndighederne,  

 eller som meddeler tilsynsmyndighederne urigtig oplysning eller overtræder  

 bestemmelserne i §§ 25, 31, stk. 1, 1. punktum, og 35, stk. 1. 
 Stk. 3.  I forskrifter, der udfærdiges i medfør af denne  

 lov, kan fastsættes straf af bøde eller hæfte for overtrædelse af  

 bestemmelser i forskrifterne. 
 Stk. 4.  Der kan pålægges anlæggets indehaver  

 bødeansvar, selv om lovovertrædelsen ikke kan tilregnes ham som forsætlig  

 eller uagtsom. For overtrædelser, der begås af aktieselskaber,  

 andelsselskaber eller lignende, kan bødeansvar pålægges selskabet som sådant.  

 For bødeansvar i medfør af bestemmelsen i dette stykke fastsættes ingen  

 forvandlingsstraf. 



 § 39.  Sager om overtrædelse af denne lov eller i  

 medfør af loven givne forskrifter behandles som politisager. De i lov om  

 rettens pleje kapitel 68, 69, 71 og 72 omhandlede retsmidler finder  

 anvendelse i de pågældende sager i samme omfang som i sager, som det efter de  

 almindelige regler tilkommer statsadvokaten at forfølge. 



 § 40.  Loven træder i kraft den 1. juli 1962. 
 Stk. 2.  Loven gælder ikke for Færøerne, men kan efter  

 forhandling med det færøske hjemmestyre ved kongelig anordning sættes i kraft  

 for Færøerne med de afvigelser, som de særlige færøske forhold tilsiger. 
 Stk. 3.  Indehavere af nukleare anlæg, som er i drift  

 ved lovens ikrafttræden, skal inden 3 måneder fra ikrafttrædelsesdagen  

 indgive andragende til statsministeren om anlæggets godkendelse. 
 Stk. 4.  I tiden, indtil erstatningskonventionen i  

 medfør af dennes artikel 19 træder i kraft, finder reglerne i denne lov om  

 ansvar for nukleare ulykker kun anvendelse på ulykker, der sker på dansk  

 territorium. 



 Givet på Christiansborg Slot, den 16.  

 maj 1962.  
Under Vor Kongelige Hånd og Segl. 
FREDERIK R. 
--------- 
Hans Hækkerup. 

Officielle noter
Ingen 
