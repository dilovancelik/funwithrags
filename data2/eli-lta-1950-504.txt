
Lov om ordning af visse indfødsretlige forhold.  



VI FREDERIK DEN NIENDE, af Guds nåde konge til Danmark, de  

 Venders og Goters, hertug til Slesvig, Holsten, Stormarn, Ditmarsken,  

 Lauenborg og Oldenborg, GØR VITTERLIGT:Rigsdagen har vedtaget og Vi ved Vort  

 samtykke stadfæstet følgende lov: 



Kapitel I. 

 MEDDELELSE AF DANSK INFØDSRET TIL VISSE  

 PERSONER.  


 § 1  
Dansk indfødt, som den 1. december 1918 var bosat i Island, men som ikke  

 har erhvervet islandsk statsborgerret, anses for ikke at have tabt  

 indfødsretten ved den i 1918 stedfundne adskillelse mellem Danmark og Island.  





 § 2  
Den, som efter de til enhver tid gældende regler om erhvervelse og  

 fortabelse af dansk indfødsret ville have sådan ret, såfremt bestemmelsen i §  

 1 havde været gældende tidligere, erhverver infødsret. Erhvervelsen regnes  

 som sket på det tidspunkt, da han ville have indfødsretten, såfremt § 1 havde  

 været gældende tidligere, 




Kapitel II. 

 OPHÆVELSE AF VISSE NATURALISATIONER. 



 § 3  
Britiske og franske statsborgere, som i tiden fra den 9. april 1940 til  

 den 4. maj 1945 er blevet optaget på en lov om indfødsrets meddelelse, må for  

 at bevare indfødsretten afgive skriftlig erklæring herom. 
Tilsvarende gælder for den, der har erhvervet indfødsret gennem en af de i  

 stk. 1 nævnte personer. Er den pågældende ugift og under 18 år, finder dog  

 reglerne i § 4 anvendelse. 
Den, der ikke afgiver erklæring senest den 31. december 1952, anses for  

 ikke at have erhvervet infødsret. 



 § 4  
Anses nogen i medfør af § 3 for ikke at have erhvervet indfødsret, gælder  

 det samme for hans ugifte børn under 18 år efter følgende regler: 


 1. Ægtebarn følger faderen, medmindre der efter  

 opløsning af forældrenes ægteskab eller deres separation er undergivet  

 moderens forældremyndighed. 
 2. Barn udenfor ægteskab følger moderen. 
 3. Ægtebarn følger moderen, såfremt hun er enke. 
 4. Ægtebarn følger moderen, såfremt det efter  

 opløsning af forældrenes ægteskab eller deres separation er undergivet hendes  

 forældremyndighed. 


 § 5  
En mandlig fransk statsborger må, for at den i § 3 omhandlede erklæring  

 skal være virksom, samtidig med eller senest 2 år efter erklæringens  

 afgivelse godtgøre for indenrigsministeriet at have opnået den franske  

 regerings samtykke hertil for sig selv og for sådanne børn, som efter § 4  

 følger ham. 



 § 6  
Indenrigsministeren kan give nærmere regler om, i hvilken form og til  

 hvilken myndighed den i § 3 omhandlede erklæring skal afgives. 



Kapitel III. 

 ANDRE BESTEMMELSER.  


 § 7  
Den ved nærværende lovs ikrafttræden mellem Danmark og Tyskland bestående  

 tilstand skal ikke være til hinder for, at tyske statsborgere og statsløse,  

 der senest har været i besiddelse af tysk statsborgerret, erhverver  

 indfødsret i henhold til § 3, stk. 1, i lov nr. 252 af 27. maj 1950 om dansk  

 indfødsret. 



 § 8  
Denne lov træder i kraft den 1. januar 1951. 
Hvorefter alle vedkommende sig har at rette. 



 GIVET På CHRISTIANSBORG, DEN 20.  

 DECEMBER 1950.  
Under Vor kongelige hånd og segl. 
FREDERIK R. 
(L. S.) 
/Aksel Møller. 

Officielle noter
Ingen 
