
Lov om arbejdstid for mobile lønmodtagere på fartøjer på indre vandveje1)
VI FREDERIK DEN TIENDE, af Guds Nåde Danmarks Konge, gør vitterligt:
Folketinget har vedtaget og Vi ved Vort samtykke stadfæstet følgende lov:



Kapitel 1

Anvendelsesområde og definitioner



§ 1. Denne lov finder anvendelse for mobile lønmodtagere på fartøjer, der erhvervsmæssigt transporterer gods eller passagerer på indre vandveje, når lønmodtageren i henhold til Romkonventionen har aftalt med arbejdsgiveren eller dennes repræsentant, at dansk lovgivning skal være gældende for ansættelsesforholdet, jf. dog stk. 2.

Stk. 2. Denne lovs §§ 3-7 finder dog ikke anvendelse for lønmodtagere, der i medfør af kollektiv overenskomst er sikret de rettigheder, der svarer til dem i direktiv 2014/112/EU af 19. december 2014 om iværksættelse af den europæiske aftale om visse aspekter i forbindelse med tilrettelæggelse af arbejdstiden inden for transport ad indre vandveje, indgået af European Barge Union (EBU), European Skippers Organisation (ESO) og European Transport Workers᾽ Federation (ETF).

Stk. 3. For lønmodtagere, der ikke er omfattet af en overenskomst, der sikrer de i stk. 2 nævnte rettigheder, finder §§ 3-7 ikke anvendelse, hvis det i det enkelte ansættelsesforhold skriftligt aftales, at lønmodtageren er sikret disse rettigheder i henhold til en nærmere angivet kollektiv overenskomst, som er gældende på den virksomhed, hvor lønmodtageren er ansat.

Stk. 4. Loven kan ikke ved aftale fraviges til ugunst for den mobile lønmodtager.

Stk. 5. Erhvervsdrivende inden for transport ad indre vandveje betragtes ikke som lønmodtagere i henhold til denne lov, selv om de har status som lønmodtagere i deres egen virksomhed.



§ 2. I denne lov forstås ved:

1) Lønmodtager: En person, der modtager vederlag for personligt arbejde i tjenesteforhold.

2) En mobil lønmodtager: En person, som er en del af besætningen eller udfører en anden funktion om bord på et fartøj, der er aktivt inden for erhvervsmæssig transport på indre vandveje.

3) Indre vandveje: Indre vandveje, som fremgår af bilag 1, afsnit 4, i Europa-Parlamentet og Rådets beslutning nr. 1692/96/EF af 23. juli 1996 om Fællesskabets retningslinjer for udvikling af det transeuropæiske transportnet.

4) Arbejdstid: Den tid, hvor lønmodtageren er på sin arbejdsplads og står til arbejdsgiverens disposition under udførelse af sin beskæftigelse eller sine opgaver.

5) Hvileperiode: Det tidsrum, der ikke er arbejdstid, herunder hvileperioder på fartøjet under sejlads, og når det ligger stille, og hvileperioder på land.

6) Hviledag: En hvileperiode uden afbrydelse i 24 timer, som den mobile lønmodtager kan tilbringe et sted, denne selv vælger.

7) Arbejdsplan: Den planlægning af arbejds- og hviledage, som arbejdsgiveren har meddelt lønmodtageren på forhånd.

8) Fartøj: Et skib eller flydende materiel.



Kapitel 2

Daglig og ugentlig arbejdstid



§ 3. Arbejdstiden er 8 timer pr. døgn, jf. dog stk. 2 og § 4.

Stk. 2. Arbejdstiden kan forlænges i henhold til § 4, når et gennemsnit på 48 timer om ugen ikke overskrides inden for en 12-månedersperiode. Ferieperioder og sygefravær skal ikke medregnes i beregningen af gennemsnittet. Krav på hvileperioder, der kan henføres til lovbestemte fridage, medregnes ligeledes ikke.

Stk. 3. For ansættelsesforhold med en varighed på mindre end 12 måneder skal den maksimale tilladte arbejdstid beregnes forholdsmæssigt.



§ 4. Arbejdstiden må ikke overstige

1) 14 timer i en given 24-timersperiode og

2) 84 timer i en given 7-dagesperiode.

Stk. 2. Hvor arbejdsplanen giver flere arbejdsdage end hviledage, må den gennemsnitlige ugentlige arbejdstid på 72 timer ikke overskrides i løbet af en 4-månedersperiode.

Stk. 3. Arbejdstiden i natperioden må ikke overstige 42 timer i en given 7-dagesperiode.

Arbejds- og hviledage




§ 5. Den mobile lønmodtager må maksimalt have 31 på hinanden følgende arbejdsdage, jf. dog stk. 2.

Stk. 2. Hvis der ifølge arbejdsplanen højst er det samme antal arbejdsdage i forhold til hviledage, skal der i umiddelbar forlængelse af de på hinanden følgende arbejdsdage tildeles det samme antal på hinanden følgende hviledage. Der kan afviges fra antallet af tildelte på hinanden følgende hviledage, på betingelse af at

1) det maksimale antal på 31 på hinanden følgende arbejdsdage ikke overskrides,

2) det under stk. 3, nr. 1, 2 eller 3, nævnte minimumsantal på hinanden følgende hviledage bevilges i umiddelbar forlængelse af de ydede på hinanden følgende arbejdsdage og

3) den forlængede eller ombyttede periode af arbejdsdage udlignes inden for referenceperioden.

Stk. 3. Hvis der forekommer flere arbejdsdage end hviledage i arbejdsplanen, bestemmes minimumsantallet af på hinanden følgende hviledage til afholdelse i umiddelbar forlængelse af de ydede på hinanden følgende arbejdsdage på følgende måde:

1) 1-10 på hinanden følgende arbejdsdage: 0,2 hviledage pr. på hinanden følgende arbejdsdage.

2) 11-20 på hinanden følgende arbejdsdage: 0,3 hviledage pr. på hinanden følgende arbejdsdage.

3) 21-31 på hinanden følgende arbejdsdage: 0,4 hviledage pr. på hinanden følgende arbejdsdage.

Stk. 4. Delvis optjente hviledage, jf. stk. 3, lægges til minimumsantallet af på hinanden følgende hviledage og tildeles som hele hviledage.

Sæsonarbejde på passagerfartøj




§ 6. Uanset kravene i §§ 4 og 5 og under iagttagelse af kravene i § 3, stk. 2 og 3, må en mobil lønmodtager, der udfører sæsonarbejde på et passagerfartøj, have en arbejdstid, der ikke overstiger

1) 12 timer i en hvilken som helst 24-timersperiode og

2) 72 timer i en hvilken som helst 7-dagesperiode.

Stk. 2. En mobil lønmodtager som nævnt i stk. 1 skal have godskrevet 0,2 hviledage pr. arbejdsdag og skal tildeles mindst 2 hviledage i løbet af hver periode på 31 dage. Eventuelle resterende hviledage skal tildeles efter aftale.

Hvileperioder og pauser




§ 7. Mobile lønmodtagere har ret til hvileperioder på mindst

1) 10 timer i ethvert tidsrum på 24 timer, hvoraf mindst 6 timer skal være uden afbrydelse, og

2) 84 timer i en given 7-dagesperiode.

Stk. 2. Den mobile lønmodtager må ikke arbejde mere end 6 timer i træk uden pauser.

Beskyttelse af mindreårige




§ 8. § 61, stk. 4, i lov om arbejdsmiljø finder ikke anven-delse for 16- og 17-årige mobile lønmodtagere på fartøjer på indre vandveje, når natarbejdet er berettiget for at nå uddannelsesmålet for et godkendt kursus, og såfremt der gives den unge en passende kompenserende hvileperiode og formålene i artikel 1 i direktiv 94/33/EF om beskyttelse af unge på arbejdspladsen ikke anfægtes.

Nødsituationer




§ 9. Skibsføreren kan kræve, at den mobile lønmodtager arbejder, når det er nødvendigt for fartøjets, ombordværendes eller lastens umiddelbare sikkerhed eller for at bistå andre fartøjer eller personer i nød.

Stk. 2. Bestemmelserne i §§ 3-8 kan fraviges i de i stk. 1 nævnte situationer.

Stk. 3. Så snart som muligt efter at den normale situation er genoprettet, skal skibsføreren påse, at den mobile lønmodtager, der har udført arbejde i en planlagt hvileperiode, får en tilstrækkelig hvileperiode.

Helbredsundersøgelse




§ 10. Den mobile lønmodtager har krav på en gratis årlig helbredsundersøgelse. Ved de medicinske undersøgelser skal der rettes særlig opmærksomhed mod symptomer eller forhold, der eventuelt kan føres tilbage til arbejde om bord med minimale daglige hvileperioder eller et minimalt antal hviledage, jf. §§ 3-5.

Stk. 2. Mobile lønmodtagere, der arbejder om natten, og som lider af helbredsproblemer, som påviseligt skyldes, at de udfører natarbejde, skal, når det er muligt, overføres til dagarbejde, som passer til dem.

Stk. 3. Den gratis helbredsundersøgelse er omfattet af lægens tavshedspligt.

Optegnelser over arbejds- og hvileperioder




§ 11. Arbejdsgiveren eller dennes repræsentant skal føre optegnelser over den daglige arbejds- og hvileperiode for hver enkelt mobile lønmodtager. Optegnelserne skal opbevares om bord indtil slutningen af referenceperioden.

Stk. 2. Arbejdsgiveren eller dennes repræsentant og den mobile lønmodtager skal hver måned kontrollere og bekræfte optegnelsen.

Stk. 3. Optegnelsen skal som minimum indeholde oplysninger om følgende:

1) Fartøjets navn.

2) Den mobile lønmodtagers navn.

3) Den ansvarlige skibsførers navn.

4) Dato.

5) Hvorvidt det er en arbejdsdag eller en hviledag.

6) Begyndelse og afslutning af de daglige arbejds- og hvileperioder.

Stk. 4. Den mobile lønmodtager skal have udleveret et eksemplar af de bekræftede optegnelser, der vedrører lønmodtageren. Arbejdsgiveren skal opbevare optegnelserne mindst 1 år.

Stk. 5. Erhvervsministeren kan fastsætte nærmere regler om anvendelse af bestemte it-systemer og særlige digitale formater til optegnelsen og registrering, jf. stk. 1-3.



Kapitel 3

Tilsyn og straffebestemmelser



§ 12. Erhvervsministeren kan fastsætte regler om kontrol og tilsyn m.v. af §§ 3-11.

Stk. 2. Erhvervsministeren kan fastsætte regler om klageadgang, herunder om, at klager over Søfartsstyrelsens afgørelser ikke kan indbringes for anden administrativ myndighed.



§ 13. Overtrædelse af §§ 3-11 straffes med bøde.

Stk. 2. Straffen efter stk. 1 kan stige til fængsel i indtil 2 år, hvis overtrædelsen er begået forsætligt eller ved grov uagtsomhed, og hvis der

1) ved overtrædelsen er sket skade på liv eller helbred eller fremkaldt fare herfor eller

2) ved overtrædelsen er opnået eller tilsigtet en økonomisk fordel for den pågældende selv eller andre.

Stk. 3. Det skal betragtes som en særlig skærpende om-stændighed, at der for unge under 18 år er sket skade på liv eller helbred eller fremkaldt fare herfor, jf. stk. 2, nr. 1.

Stk. 4. Overtræder et rederi, et sikkerhedsansvarligt sel-skab eller en arbejdsgiver §§ 3-11, skal der ved straffens udmåling lægges vægt på virksomhedens størrelse.



Kapitel 4

Ikrafttræden



§ 14. Loven træder i kraft den 1. januar 2025.



Kapitel 5

Territorialbestemmelse



§ 15. Loven gælder ikke for Grønland og Færøerne.Givet på Christiansborg Slot, den 10. december 2024Under Vor Kongelige Hånd og SeglFREDERIK R./ Morten BødskovOfficielle noter
1) Loven indeholder bestemmelser, der gennemfører bestemmelser i Rådets direktiv 2014/112/EU af 19. december 2014 om iværksættelse af den europæiske aftale om visse aspekter i forbindelse med tilrettelæggelse af arbejdstiden inden for transport ad indre vandveje, indgået af European Barge Union (EBU), European Skippers Organisation (ESO) og European Transport Workers' Federation (ETF), EU-Tidende 2014, nr. L 367, side 86.