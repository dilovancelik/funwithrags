
Lov om dispensation fra forskellige love i  

 forbindelse med oprettelsen af erhvervszoner 

VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov: 



 § 1.  Arbejdsministeren kan - i det omfang det ikke  

 strider mod 
Danmarks internationale forpligtelser - godkende aftaler, 

1) som indgås mellem de ansatte og en virksomhed, der er beliggende i et  

 område med erhvervszonestatus, og 
2) som fraviger ellers ufravigelige regler i følgende love: 
a) lov om ferie 
b) medhjælperloven 
c) lov om arbejdsmiljø kapitel 9 og 10 
d) lov om retsforholdet mellem arbejdsgivere og funktionærer 
e) lov om værnepligtsorlov 

 Stk. 2.  Arbejdsministeren kan - i det omfang det ikke  

 strider mod Danmarks internationale forpligtelser - godkende aftaler, 

1) som indgås mellem de ansatte og en virksomhed, der er beliggende i et  

 område med erhvervszonestatus, og 
2) som fraviger ellers ufravigelige regler i administrative bestemmelser,  

 der er fastsat i medfør af de i stk. 1 nævnte love. 

 Stk. 3.  Aftaler skal senest den 31. december 1994  

 forelægges arbejdsministeren til godkendelse og har først virkning fra  

 godkendelsestidspunktet. 



 § 2.  Tidspunktet for lovens ikrafttræden fastsættes  

 af arbejdsministeren. 


 Givet på Christiansborg Slot, den 24.  

 juni 1992  
Under Vor Kongelige Hånd og Segl 
I Dronningens Navn: 
FREDERIK 
Kronprins 
/Knud Erik Kirkegaard 

Officielle noter
Ingen 
