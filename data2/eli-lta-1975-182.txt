
Lov om nordisk vidnepligt. 

VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov: 



 § 1.  De almindelige domstole, jfr. retsplejelovens §  

 1, stk. 1, og boligretterne kan indkalde personer, som er fyldt 18 år, og som  

 er bosat og opholder sig i Finland, Island, Norge eller Sverige, til at  

 afgive forklaring for retten som vidne. 
 Stk. 2.  Reglerne i retsplejelovens kapitel 18 finder  

 anvendelse, medmindre andet følger af §§ 2-8. 



 § 2.  Indkaldelse kan kun ske, hvis vidneforklaringen  

 må antages at kunne få væsentlig betydning for sagens udfald og det er af  

 væsentlig betydning, at forklaringen afgives her i landet. 
 Stk. 2.  Ved afgørelsen efter stk. 1 skal der tages  

 hensyn til sagens betydning, og om indkaldelse vil medføre væsentlige ulemper  

 for vidnet. 
 Stk. 3.  Indkaldelse for anden ret end den dømmende kan  

 kun undtagelsesvis ske. 



 § 3.  Indkaldelse til at møde som vidne udstedes af  

 retten. 
 Stk. 2.  Indkaldelsen skal indeholde oplysning om,  

 hvilket varsel der tilkommer vidnet, og om de tvangsmidler, der kan anvendes  

 i tilfælde af udeblivelse. Varslet fastsættes af retten. 



 § 4.  I borgerlige sager kan retten i overensstemmelse  

 med retsplejelovens § 299 pålægge vidnet at medbringe og forevise eller  

 udlevere dokumenter, der er undergivet vidnets rådighed. 
 Stk. 2.  I straffesager kan retten pålægge vidner,  

 herunder forurettede i straffesager, at medbringe og forevise eller udlevere  

 dokumenter af den i retsplejelovens § 745 nævnte art, som er undergivet  

 vidnets rådighed. Bestemmelse om fremlæggelse af et dokument træffes så vidt  

 muligt efter, at vidnet har haft lejlighed til at udtale sig. 
 Stk. 3.  Undlader vidnet uden lovlig grund at medbringe  

 dokumenter, kan kun anvendes de tvangsmidler, der er nævnt i retsplejelovens  

 § 178, stk. 1, nr. 1 og 3. 
 Stk. 4.  Reglen i § 5, stk. 1, finder tilsvarende  

 anvendelse. 



 § 5.  Vidneforklaring må ikke afkræves en person,  

 såfremt dette ville være i strid med reglerne i retsplejelovens §§ 169-172  

 eller tilsvarende regler i det land, hvori vidnet er bosat. 
 Stk. 2.  Forurettede i straffesager indkaldes og afhøres  

 efter reglerne i denne lov. Er de forurettede bosat i Finland eller Sverige,  

 kan tvangsmidler mod dem dog ikke anvendes, såfremt de i retten nægter at  

 afgive forklaring, og de kan ikke straffes for falsk forklaring. 



 § 6.  Udebliver et vidne uden lovligt forfald eller  

 uden i tide at have meldt sit forfald, kan retten, så længe vidnet ikke  

 befinder sig her i landet, kun anvende de tvangsmidler, der er nævnt i  

 retsplejelovens § 178, stk. 1, nr. 1 og 3. 



 § 7.  Den, der møder som vidne efter reglerne i denne  

 lov, må under sit ophold her i landet i anledning af vidneindkaldelsen ikke  

 drages til ansvar for en strafbar handling, der er begået før indrejsen her i  

 lander, eller udleveres til et tredjeland i dette øjemed. Dette gælder dog  

 ikke, hvis vidnet i et retsmøde meddeler samtykke til strafforfølgning,  

 straffuldbyrdelse eller udlevering, eller hvis vidnet har opholdt sig 15 dage  

 her i landet efter vidneforklaringens afgivelse, uanset at vidnet frit kunne  

 forlade landet. 



 § 8.  Justitsministeren fastsætter regler om  

 godtgørelse til vidner m.v., der indkaldes efter reglerne i denne lov. 
 Stk. 2.  De ydelser, som vidnet har krav på til dækning  

 af rejse- og opholdsudgifter, eller et passende forskud herpå, skal tilbydes  

 betalt samtidig med indkaldelsens forkyndelse. Ydelserne udbetales  

 forskudsvis af det offentlige. 



 § 9.  Bestemmelserne i §§ 1-7 finder tilsvarende  

 anvendelse med hensyn til parter i faderskabssager og med hensyn til parter i  

 i ægteskabssager, såfremt retten finder afhøring af disse påkrævet for at  

 kunne afgøre, hvem forældremyndigheden skal tilkomme. 
 Stk. 2.  Retten kan bestemme, at der skal ydes parter  

 godtgørelse efter reglerne i § 8. 



 § 10.  Bestemmelserne i §§ 4, 5 og 7 finder tillige  

 anvendelse over for personer, der møder som vidne eller som part i de i § 9  

 nævnte sager uden at være indkaldt efter reglerne i denne lov. 
 Stk. 2  De i stk. 1 nævnte afgørelser fuldbyrdes efter  

 reglerne om fuldbyrdelse af domme afsagt i Finald, Island, Norge eller  

 Sverige. 



 § 11,  Personer, som er fyldt 18 år, og som er bosat  

 her i landet og opholder sig her eller i Finland, Island, Norge eller  

 Sverige, har pligt til at afgive forklaring for retten i Finland, Island,  

 Norge eller Sverige i overensstemmelse med de tilsvarende regler, der gælder  

 herom i vedkommende land. Det samme gælder personer, der opholder sig her i  

 landet, og som har bopæl i Finland, Island, Norge eller Sverige. 



 § 12.  Afgørelser, der er truffet af en domstol i  

 Finland, Island; Norge eller Sverige, hvorefter en person, der efter de  

 pågældende landes love om nordisk vidnepligt er dømt til at betale erstatning  

 på grund af udeblivelse eller anden forsømmelse, skal efter begæring  

 fuldbyrdes her i Landet. 
 Stk. 2.  De i stk. 1 nævnte afgørelser fuldbyrdes efter  

 reglerne om fuldbyrdelse af domme afsagt i Finland, Island, Norge eller  

 Sverige. 



 § 13.  Tidspunktet for lovens ikrafttræden bestemmes  

 af justitsministeren. Loven kan sættes i kraft alene i forhold til et eller  

 nogle af de i § 1 nævnte lande. 



 § 14.  Loven gælder ikke for Færøerne og Grønland, men  

 kan ved kgl. anordning sættes i kraft for disse landsdele med de afvigelser,  

 som de særlige færøske og grønlandske forhold tilsiger. 


 Givet på Christiansborg slot, den 7. maj  

 1975.  
Under Vor Kongelige Hånd og Segl. 
MARGRETHE R. 
Orla Møller. 

Officielle noter
Loven er trådt i kraft i forhold til Island den 1. juli 1998 jf. BEK nr.  

 323 af 4. juni 1998 
