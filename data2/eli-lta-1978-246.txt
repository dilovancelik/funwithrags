

Lov om visse foranstaltninger imod tyveri fra  

 det kgl. bibliotek 


    VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov: 



     § 1.  Ved det kgl. bibliotek gennemføres visitation af  

 personer efter bestemmelserne i denne lov. 
     Stk. 2.  Visitationen foretages efter forskrifter, der  

 godkendes af ministeren for kulturelle anliggender. 



     § 2.  En person, der udtages til visitation, skal lade  

 en kontrollant gennemse tasker, pakker og lignende samt lade sin ydre  

 beklædning undersøge. 



     § 3.  Nægter en person at lade sig visitere, eller  

 giver visitationen rimelig grund til mistanke om tyveri fra samlingen, kan  

 personen tilbageholdes. Tilbageholdelsen skal foretages så skånsomt, som  

 omstændighederne tillader. Personen skal snarest muligt overgives til  

 politiet med henblik på visitation. 



     § 4.  Politiets visitation er ikke begrænset til den  

 ydre påklædning. Visitationen skal foretages i et særligt lokale. 
     Stk. 2.  En visitation, der ikke begrænses til den ydre  

 påklædning, må ikke udføres eller overværes af personer af andet køn end den,  

 der skal visiteres, medmindre denne samtykker heri. Den pågældende kan  

 endvidere kræve, at visitationen overværes af et vidne. 



     § 5.  Visitationen skal foretages med størst mulig  

 hensynsfuldhed og må ikke være videre gående, end formålet nødvendiggør. 



     § 6.  Loven træder i kraft ved bekendtgørelsen i  

 Lovtidende. 



 Givet på Christiansborg slot, den 8.  

 juni 1978.  


Under Vor Kongelig Hånd og Segl. 


MARGRETHE R. 

    /Niels Matthiasen. 

Officielle noter
Ingen 
