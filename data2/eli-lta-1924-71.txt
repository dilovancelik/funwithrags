
Lov om Ordning af Afløbsforholdene ved  

 Ringkøbing Fjord m.m. (* 1) 

VI CHRISTIAN DEN TIENDE, af Guds Naade Konge til Danmark  

 og Island, de Venders og Goters, Hertug til Slesvig, Holsten, Stormarn,  

 Ditmarsken, Lauenborg og Oldenborg,  Gøre vitterligt : Rigsdagen har  

 vedtaget og Vi ved Vort Samtykke stadfæstet følgende Lov: 



 § 1  
Naar 60 pCt. af Ejerne (Staten og Værnengene regnes hver for en Lodsejer)  

 af de Landbrugsejendomme ved Ringkøbing Fjord, hvis Værdi maa antages at  

 ville blive paavirket af de nedenstaaende Foranstaltninger, til Ministeren  

 for offentlige Arbejder indgiver Andragende om Foranstaltningernes Fremme, og  

 Andragerne ejer mindst 60 pCt. af det i Foranstaltningernes Gennemførelse  

 interesserede Areal, skal Ministeren være bemyndiget til: 

1) i den indre Dæmning over Kanalen ved Hvide Sande at lade anlægge en  

 Reguleringssluse og en Skibsfartssluse, 
2) at tilvejebringe en Gennemsejlingsaabning i de sammenbyggede Moler i  

 Kanalen og 
3) i Forbindelse hermed at lade det nuværende Udløb ved Gødelen afdæmme.  



Endvidere bemyndiges Ministeren til at tilvejebringe Anlægspladser for  

 Baade 

4) Ved Nymindegab i Forbindelse med et Troljespor over Klittangen, 
5) i Ringkøbing Fjord Nord for Ringkøbing Havn med Sporforbindelse til  

 Ringkøbing Statsbanestation og 
6) i Kanalen ved Hvide Sande, samt til 
7) at lade opføre et Bolværk i Vandbygningsvæsenets Havn Nord for Hvide  

 Sande Kanalen og 
8) at anbringe Fyrlanterner ved begge Sider af Aabningen i de  

 sammenbyggede Moler i Kanalen. 




 § 2  
De Landbrugsejendomme ved Ringkøbing Fjord, hvis Værdi maa antages at  

 blive paavirket af de i § 1 nævnte Foranstaltninger, bestemmes af en  

 Kommission paa 7 Medlemmer, der nedsættes af Ministeren for offentlige  

 Arbejder og hvoraf Ringkøbing Amtsraad udpeger eet Medlem og Ribe Amtsraad  

 eet Medlem. Ved Kommissionens Afgørelse bliver alene at tage Hensyn til  

 Ejendomme, som er beliggende i Vedersø, Husby, Madum, Tim, Stadil, Hee,  

 Gammelsogn, Nysogn, Rindom, No, Velling, Sdr. Lem, Stauning, Skern, Egvad,  

 Lønborg, Hemmet, Nr. Bork, Sdr. Bork, Lydom, Nr. Nebel og Lønne Sogne samt  

 mellem Ringkøbing Fjord og en Linie, der drages i Højden 2,0 m (i Forhold til  

 dansk Normalnul). 
For Staby Sogns Vedkommende vil Afløb til Nissum Fjord blive tilvejebragt,  

 naar Andragende derom fremsættes fra de interesserede Lodsejere, mod  

 tilsvarende Tilskud fra disse som nedenfor i § 4 bestemt. 



 § 3  
De til Gennemførelsen af de i § 1 nævnte Foranstaltninger fornødne Beløb  

 bevilges paa Finansloven. 
Saafremt det maatte blive nødvendigt at foretage tvungen Erhvervelse af  

 Grunde, Materialer m.v. sker denne i Overensstemmelse med Reglerne i  

 Forordningen 5. Marts 1845. 



 § 4  
Naar 6 Aar er forløbet efter Udførelsen af de i § 1, 1-5, ommeldte  

 Foranstaltninger, skal Ringkøbing Købstadkommune erstatte Statskassen 5 pCt.  

 og Ejerne af de interesserede Arealer Statskassen 25 pCt. af de til disse  

 Foranstaltningers Gennemførelse medgaaende Udgifter. Hvilke Ejendomme der  

 skal deltage i Udredelsen af det sidstnævnte Beløb, og i hvilket Forhold  

 dette skal ske, bestemmes endeligt af en Kommission paa 5 Medlemmer, som i  

 dette Øjemed nedsættes af Ministeren for offentlige Arbejder, og som ved sine  

 Forhandlinger har at følge de i Lov af 30. December 1858 for  

 Landvæsenskommissioner fastsatte Regler. 
Ydelsen af de fornævnte Bidrag garanteres Statskassen paa Bidragsydernes  

 Vegne af de vedkommende Amtskommuner. 
Samme Kommission afgør endvidere endeligt, hvilke Ejendomme der maa  

 antages paa Grund af Anlægene at have lidt varig Skade, og hvilken Erstatning  

 der i den Anledning vil være at yde Ejerne. 
Erstatning udredes af Statskassen, men godtgøres for de 33 1/3 pCt.s  

 Vedkommende Statskassen af Ejerne af de Ejendomme, som efter Kommissionens  

 Skøn har faaet Fordel ved Anlægene. 



 § 5  
Til som raadgivende at bistaa Ministeriet og Vandbygningsvæsenet ved de  

 Bestemmelser, der vil være at træffe angaaende Slusens Brug med Hensyn til  

 Regulering af Vandstanden og Saltholdigheden i Fjorden, udnævnes af  

 Ministeriet for offentlige Arbejder et Udvalg paa 5 Medlemmer, hvoraf 1  

 Medlem udpeges af Ministeren for offentlige Arbejder, 1 Medlem af  

 Landbrugsministeren, 1 Medlem af Ringkøbing Amtsraad, 1 Medlem af Ribe  

 Amtsraad og 1 Medlem af Fiskeorganisationerne ved Fjorden. Formanden  

 beskikkes af Ministeren for offentlige Arbejder. 
For Udvalgets Virksomhed affatter Ministeriet for offentlige Arbejder et  

 Regulativ. 



 § 6  
Til Opførelse af Diger til Beskyttelse af Arealer ved Ringkøbing Fjord kan  

 der paa Finansloven bevilges Tilskud paa indtil 1/3 af de Udgifter, der er  

 forbundet med Opførelsen af Digerne, i Overensstemmelse med Forskrifterne i  

 Lov Nr. 53 af 10. April 1874, for saa vidt behørigt oplyste Andragender derom  

 fremsættes for Ministeriet for offentlige Arbejder inden 5 Aar efter  

 Fuldførelsen af de i § 1, 1-3 nævnte Foranstaltninger. 
Hvorefter alle vedkommende have sig at rette. 


 Givet paa Christiansborg, den 29. Marts  

 1924.  
Under Vor Kongelige Haand og Segl. 
 Christian R. 
(L.S.) 
/ M.N. Slebsager 

Officielle noter
(* 1) Udfærdiget gennem Ministeriet for offentlige Arbejder. Se  

 Rigsdagstidenden for 1923-24: Folket. Tid. Sp. 2542, 2917, 5037; Till. A. Sp.  

 4417; Till. B.Sp. 1415; Till. C. Sp. -. 
