
Lov om fælles digital infrastruktur for elektronisk dataudveksling ved samhandel og rapportering m.v.
VI MARGRETHE DEN ANDEN, af Guds Nåde Danmarks Dronning, gør vitterligt:
Folketinget har vedtaget og Vi ved Vort samtykke stadfæstet følgende lov:



Kapitel 1


Anvendelsesområde og definitioner



Anvendelsesområde





§ 1. Denne lov finder anvendelse på organer inden for den offentlige forvaltning og virksomheder, der anvender eller formidler adgang til den fælles digitale infrastruktur.


Definitioner





§ 2. I denne lov forstås ved:

1) Fælles digital infrastruktur: Digital infrastruktur for elektronisk udveksling af standardiserede, strukturerede og maskinlæsbare data i åbne, standardiserede formater, herunder elektroniske dokumenter, som er specificeret i de i medfør af § 4, stk. 1, udstedte regler.

2) Virksomhed: En privatretlig juridisk enhed, som ikke er et organ inden for den offentlige forvaltning.

3) Organer inden for den offentlige forvaltning: Statslige myndigheder og statsfinansierede selvejende institutioner, der er omfattet af § 2, stk. 1, nr. 1 og 2, i bekendtgørelse om statens regnskabsvæsen mv., kommuner og regioner, kommunale og regionale organisationer og selskaber m.v., som er oprettet i henhold til lov om kommunernes styrelse, og institutioner, hvor statslige, regionale eller kommunale tilskud til drift udgør halvdelen eller mere og forventes vedvarende at dække halvdelen eller mere af institutionens ordinære driftsudgifter.

4) Serviceleverandør: En system- eller it-serviceleverandør og disses underleverandører til omfattede virksomheder og organer inden for den offentlige forvaltning, som forestår udvekslingen af data og elektroniske dokumenter i den fælles digitale infrastruktur.

5) Elektronisk dokument: Et dokument, som er udstedt, sendt og modtaget i et struktureret elektronisk format, og som det er muligt at behandle automatisk og elektronisk.

6) E-handel: Digitale indkøb, der foretages gennem anvendelse af elektroniske dokumenter.

7) Standarder: Nationale, europæiske eller internationale standarder for udformning og transport af elektroniske dokumenter.



Kapitel 2


Erhvervsstyrelsens understøttelse af den fælles digitale infrastruktur




§ 3. Erhvervsstyrelsen varetager de nødvendige aktiviteter for den fælles digitale infrastrukturs funktion, herunder vedligehold og drift af Nemhandelsregisteret og andre centrale softwarekomponenter i de kommunikationsnetværk, der indgår i den fælles digitale infrastruktur.

Stk. 2. Erhvervsstyrelsen kan fastsætte regler om de i stk. 1 nævnte aktiviteter og komponenter, herunder regler om krav til registrering, vilkår for brug m.v.



Kapitel 3


Anvendelse af den fælles digitale infrastruktur



Fastsættelse og anvendelse af standarder, der indgår i den fælles digitale infrastruktur





§ 4. Erhvervsstyrelsen fastsætter regler om, hvilke standarder der indgår i den fælles digitale infrastruktur, herunder om e-handel, e-fakturaer m.v.

Stk. 2. Erhvervsstyrelsen kan fastsætte regler om, at nærmere angivne standarder, der henvises til i regler udstedt efter stk. 1, ikke indføres i Lovtidende. Erhvervsstyrelsen fastsætter i den forbindelse regler om, hvordan oplysning om indholdet af sådanne standarder kan fås.

Stk. 3. Erhvervsstyrelsen kan fastsætte regler om, at standarder, der henvises til i regler udstedt efter stk. 1, skal være gældende, selv om de ikke foreligger på dansk.

Stk. 4. Erhvervsstyrelsen kan efter aftale med berørte myndigheder fastsætte regler om, hvilke standarder der anvendes til pligtmæssige indberetninger til offentlige myndigheder.


Organer inden for den offentlige forvaltnings anvendelse af den fælles digitale infrastruktur





§ 5. Ved udveksling af elektroniske dokumenter og e-handel skal organer inden for den offentlige forvaltning anvende den fælles digitale infrastruktur, hvis den konkrete anvendelse understøttes af infrastrukturen.

Stk. 2. Erhvervsstyrelsen fastsætter nærmere regler for organer inden for den offentlige forvaltnings anvendelse af den fælles digitale infrastruktur, herunder for muligheder for at sende og modtage elektroniske dokumenter i den fælles digitale infrastruktur i overensstemmelse med fastsatte standarder.

Stk. 3. Erhvervsstyrelsen kan efter aftale med berørte myndigheder fastsætte regler, der forpligter disse myndigheder til at anvende den fælles digitale infrastruktur til anden dataudveksling end e-handel med virksomheder, herunder lovpligtige indberetninger.

Stk. 4. Forestår organer inden for den offentlige forvaltning selv udveksling af data og elektroniske dokumenter i den fælles digitale infrastruktur, finder § 7 tilsvarende anvendelse for disse organer inden for den offentlige forvaltning.


Virksomheders anvendelse af den fælles digitale infrastruktur





§ 6. Erhvervsstyrelsen fastsætter nærmere regler for virksomheders anvendelse af den fælles digitale infrastruktur, herunder hvilke standarder der skal benyttes, når de e-handler med organer inden for den offentlige forvaltning og udveksler finansielle data og andre former for elektronisk data med organer inden for den offentlige forvaltning i den fælles digitale infrastruktur.

Stk. 2. Forestår virksomheder selv udveksling af data og elektroniske dokumenter i den fælles digitale infrastruktur, finder § 7 tilsvarende anvendelse for disse virksomheder.


Serviceleverandørers anvendelse af den fælles digitale infrastruktur





§ 7. Serviceleverandører, der forestår udvekslingen af data og elektroniske dokumenter i den fælles digitale infrastruktur, er forpligtet til at anvende de standarder, der er fastsat af Erhvervsstyrelsen, jf. § 4, stk. 1.

Stk. 2. Erhvervsstyrelsen fastsætter regler for serviceleverandørers anvendelse af den fælles digitale infrastruktur.

Stk. 3. Erhvervsstyrelsen fastsætter regler om serviceleverandørers opbevaring og overdragelse af data, herunder om serviceleverandørers pligt til vederlagsfrit at overdrage data til en anden serviceleverandør.

Stk. 4. Erhvervsstyrelsen kan fastsætte regler om, at serviceleverandører er forpligtet til at udføre tekniske valideringer af udvekslingen af data og elektroniske dokumenter i den fælles digitale infrastruktur, der sikrer, at de er udformet i overensstemmelse med gældende standarder herfor.

Stk. 5. Erhvervsstyrelsen fastsætter regler for serviceleverandørers pligt til at identificere deres kunder og validere kundernes identitet.

Stk. 6. Erhvervsstyrelsen kan fastsætte regler om, at serviceleverandører skal kunne dokumentere, hvilke beføjelser de har til at agere på kundens vegne i den fælles digitale infrastruktur. Erhvervsstyrelsen kan fastsætte regler om, hvilken form sådan dokumentation skal have. Erhvervsstyrelsen kan fastsætte regler om udlevering af denne dokumentation, herunder om, i hvilket format, til hvilke modtagere og under hvilke omstændigheder dokumentationen skal udleveres.



Kapitel 4


Tilsyns-, klage- og straffebestemmelser



Tilsyn





§ 8. Erhvervsstyrelsen fører tilsyn med overholdelsen af denne lov og regler udstedt i medfør heraf.

Stk. 2. Virksomheder, organer inden for den offentlige forvaltning og serviceleverandører har efter anmodning fra Erhvervsstyrelsen pligt til at meddele styrelsen alle oplysninger, der er nødvendige for at gennemføre tilsyn efter stk. 1.

Stk. 3. Erhvervsstyrelsen kan udstede påbud om at bringe forhold, der strider mod bestemmelser i denne lov eller mod regler fastsat i medfør heraf, i overensstemmelse med disse.



§ 9. Er der begrundet formodning om, at der er sket eller vil ske misbrug af den fælles digitale infrastruktur, kan Erhvervsstyrelsen med øjeblikkelig virkning foretage de nødvendige og forholdsmæssige tekniske indgreb til forebyggelse og skadesbegrænsning af misbruget.

Stk. 2 Erhvervsstyrelsen kan for at afværge yderligere skade, misbrug el.lign. træffe afgørelse om i en nærmere fastsat periode at fratage en virksomhed, en serviceleverandør eller et organ inden for den offentlige forvaltning adgangen til brug af den fælles digitale infrastruktur.


Klageadgang





§ 10. Klage over Erhvervsstyrelsens afgørelser efter denne lov eller regler fastsat i medfør heraf kan påklages til højere administrativ myndighed, for så vidt angår retlige spørgsmål.


Straf





§ 11. Medmindre strengere straf er forskyldt efter anden lovgivning, straffes med bøde den, der forsætligt eller ved grov uagtsomhed

1) overtræder § 5, stk. 1,

2) undlader at overholde sin forpligtelse efter § 7, stk. 1, eller

3) undlader at meddele alle oplysninger som påkrævet efter § 8, stk. 2.

Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.

Stk. 3. I forskrifter, der udstedes i medfør af denne lov, kan der fastsættes straf af bøde for overtrædelse af bestemmelser i forskrifterne.



Kapitel 5


Ikrafttræden




§ 12. Loven træder i kraft den 1. januar 2024.



Kapitel 6


Territorialbestemmelser




§ 13. Loven gælder ikke for Færøerne og Grønland.Givet på Marselisborg Slot, den 28. december 2023Under Vor Kongelige Hånd og SeglMARGRETHE R./ Morten Bødskov