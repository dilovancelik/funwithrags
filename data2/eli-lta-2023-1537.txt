
Lov om rammerne for arealanvendelsen i Københavns Lufthavn, Kastrup
VI MARGRETHE DEN ANDEN, af Guds Nåde Danmarks Dronning, gør vitterligt:
Folketinget har vedtaget og Vi ved Vort samtykke stadfæstet følgende lov:



§ 1. Udviklingen af Københavns Lufthavn, Kastrup, skal ske inden for rammerne af denne lov.



§ 2. Udbygning af Københavns Lufthavn, Kastrup, skal ske inden for lufthavnens nuværende areal, jf. bilag 1.

Stk. 2. Arealet for Københavns Lufthavn, Kastrup, jf. bilag 1, må ikke formindskes ved frasalg, ubetinget langtidsudlejning el.lign., jf. dog stk. 3.

Stk. 3. Transportministeren kan i særlige tilfælde dispensere fra stk. 2.



§ 3. Banesystemet i Københavns Lufthavn, Kastrup, skal som minimum omfatte følgende:

1) Et hovedbanesystem bestående af to parallelle start- og landingsbaner med mulighed for start i og landing fra sydvestlig og nordøstlig retning.

2) En start- og landingsbane med mulighed for start i og landing fra sydøstlig retning (en tværbane).



§ 4. Arealet for Københavns Lufthavn, Kastrup, jf. bilag 1, inddeles foruden start- og landingsbaner i nordafsnittet, østafsnittet og sydafsnittet.

Stk. 2. Arealet i Københavns Lufthavn, Kastrup, jf. bilag 1, anvendes til anlæg, bygninger og faciliteter med tilknytning til de aktiviteter, der udføres i lufthavnen, jf. dog stk. 3.

Stk. 3. Arealanvendelsesbegrænsningen i stk. 2 finder ikke anvendelse for de områder i nordafsnittet, som er beliggende nord for Lufthavnsboulevarden, Ellehammersvej og Kystvejen, og de områder i østafsnittet, som er beliggende øst for Kystvejen, jf. markeringen i bilag 1, og disse områder er dermed alene underlagt begrænsninger i medfør af relevant planlovgivning m.v.

Stk. 4. Passagerterminaler med tilhørende standpladsområde og hertil tilknyttede passagervendte funktioner placeres fortrinsvis i nordafsnittet. Passagerterminaler skal placeres og indrettes, så der er direkte og fremkommelige forbindelser til kollektiv trafik.

Stk. 5. Luftfragtfaciliteter med tilhørende standpladsområde og øvrige logistikrelaterede funktioner placeres i udgangspunktet i østafsnittet.



§ 5. Transportministeren kan efter forhandling med ministeren for landdistrikter og miljøministeren fastsætte nærmere regler for varetagelse af plan- og miljøhensyn i forbindelse med drift og udvikling af Københavns Lufthavn, Kastrup.



§ 6. Loven træder i kraft den 1. januar 2024.

Stk. 2. Lov om udbygning af Københavns Lufthavn, Kastrup, jf. lovbekendtgørelse nr. 252 af 9. april 1992, ophæves.

Stk. 3. Loven finder ikke anvendelse på eksisterende lovlig anvendelse af arealet i Københavns Lufthavn, Kastrup. For sådan anvendelse finder de hidtil gældende regler anvendelse.Givet på Christiansborg Slot, den 12. december 2023Under Vor Kongelige Hånd og SeglMARGRETHE R./ Thomas Danielsen





Bilag 1.



