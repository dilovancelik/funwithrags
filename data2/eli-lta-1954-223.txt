

Lov om etablering af ny færgefart over  

 Store-Bælt 


    Vi Frederik den Niende, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, Gør vitterligt: Folketinget har vedtaget og Vi ved  

 Vort samtykke stadfæstet følgende lov: 



     § 1.  Ministeren for offentlige arbejder bemyndiges  

 til for statskassens regning at lade anlægge de for etablering af en ny, af  

 statsbanerne dreven færgefart over Store-Bælt med særligt henblik på  

 overførsel af motorkøretøjer fornødne færgehavne med tilhørende bygninger o.  

 lign., på sjællandssiden beliggende i Revkrogen syd for Halsskov Odde og på  

 fynssiden beliggende nord for Knudshoved, samt til at lade anskaffe en til  

 overførsel af motorkøretøjer indrettet færge. 



     § 2.  Ministeren bemyndiges endvidere til: 

1) at lade anlægge veje, udelukkende for kørsel med motorkøretøjer, på  

 Sjælland fra et punkt på hovedvej nr. 1 til færgehavnen i Revkrogen samt på  

 Fyn fra hovedvej nr. 1 ved Hjulbyviadukten til færgehavnen på Knudshoved,  


2) at lade anlægge de parkerings- og ventepladser m.v., som af ministeren  

 skønnes påkrævede af hensyn til færgefarterne over Store-Bælt, 
3) at lade foretage de forlægninger og ændringer i det bestående vejnet,  

 som nødvendiggøres ved de omhandlede anlæg, 
4) efter aftale med byrådene i Korsør og Nyborg at lade udføre andre vej-  

 og broanlæg, der af ministeren kan anerkendes som påkrævede for at  

 tilvejebringe tilfredsstillende forbindelser gennem disse byer til  

 færgefarterne og de ovennævnte motorveje. 

Efter færdiggørelsen af de i denne paragraf nævnte anlæg overgår disse til  

 amts- eller købstadskommunerne til fremtidig vedligeholdelse m.v. efter de  

 for landeveje og bygader gældende regler, dog at parkeringspladser og andre  

 vejanlæg på statsbanearealer, for så vidt der ikke ved de i § 4 omhandlede  

 forhandlinger træffes anden aftale, vedligeholdes af statsbanerne.  

 Tilslutning af veje til de under 1) nævnte motorveje må kun ske på de af  

 ministeren for offentlige arbejder nærmere bestemte steder, og ud over disse  

 tilslutninger må der ikke være adgang til vejene. 



     § 3.  Ministeren for offentlige arbejder bemyndiges  

 til at erhverve - om fornødent ved ekspropriation i henhold til reglerne i  

 forordning af 5. marts 1845, jfr. lov nr. 6 af 10. januar 1928 - de arealer  

 m.v., der udkræves til gennemførelsen af de i §§ 1 og 2 omhandlede anlæg m.v.  





     § 4.  Beløbene til bestridelse af statens udgifter ved  

 gennemførelsen af de i § 1 omhandlede anlæg og foranstaltninger bevilges på  

 de årlige finanslove. 
Udgifterne til de i § 2 nævnte anlæg afholdes af vejfonden i henhold til  

 motorafgiftslovens § 9, stk. 2, idet dog ministeren efter forhandling med  

 amts- og byrådene fastsætter de bidrag, som vedkommende amts- og  

 købstadkommuner bør yde til vejanlæggene. På samme måde fastsættes, hvilke  

 anlæg der i henhold til § 2 skal overtages til fremtidig vedligeholdelse af  

 de pågældende amtskommuner og hvilke af købstadkommunerne. 



     § 5.  De grundarealer, der anvendes til de af loven  

 omfattede anlæg eller forbeholdes til senere udvidelse af samme, fritages,  

 sålænge de benyttes i dette øjemed, for alle skatter, afgifter og byrder, og  

 de på arealerne til anlæggenes brug opførte bygninger fritages indtil videre  

 for alle skatter, afgifter og byrder til staten. 
De i anledning af alle i forbindelse med de i nærværende lov omhandlede  

 anlæg m.v. udfærdigede dokumenter, udskrifter, attester m.v. fritages for  

 stempel- og tinglysningsafgifter samt alle andre afgifter til det offentlige.  





 Givet på Christiansborg slot, den 11.  

 juni 1954.  


Under Vor Kongelige Hånd og Segl. 


 Frederik R. 

    /Carl Petersen 

Officielle noter
Ingen 
