
Lov om anlæg af en formidlingsbygning m.v. på fortidsmindet Nyborg Slot
VI FREDERIK DEN TIENDE, af Guds Nåde Danmarks Konge, gør vitterligt:
Folketinget har vedtaget og Vi ved Vort samtykke stadfæstet følgende lov:



Kapitel 1


Anlægsprojektet




§ 1. Kulturministeren bemyndiges til at gennemføre et anlægsprojekt på og omkring Nyborg Slot ved at foretage følgende:

1) Anlægge en nordfløj som formidlingsbygning.

2) Anlægge en partiel ringmur mod øst og mod syd.

3) Fjerne den gamle bro mellem Slotsholmen og Biblioteksholmen og etablere en ny bro i stedet for den gamle.

4) Restaurere og forhøje Vagttårnet midt på den østlige fløj.

5) Bearbejde landskabet på Slotsholmen og brinkerne omkring slottet, herunder regulere beplantningen og etablere en slotsgård.

Stk. 2. Kulturministeren bemyndiges til at foretage de dispositioner, som er nødvendige med henblik på gennemførelsen af anlægsprojektet nævnt i stk. 1.

Stk. 3. Kort over anlægsprojektet nævnt i stk. 1 fremgår af lovens bilag 1-3.



Kapitel 2


Rammerne for projektets miljømæssige påvirkninger




§ 2. Anlægsprojektet nævnt i § 1, stk. 1, skal gennemføres inden for rammerne af de udførte vurderinger af projektets indvirkninger på miljøet.



Kapitel 3


Fravigelse af anden lovgivning og klageadgange




§ 3. Anlægsprojektet nævnt i § 1, stk. 1, kræver ikke tilladelse eller dispensation efter § 28, stk. 1 og 3, i lov om miljøbeskyttelse, § 65, stk. 1 og 2, i lov om naturbeskyttelse eller § 17 i lov om vandløb.

Stk. 2. Reglerne om kommune- og lokalplaner i lov om planlægning, kapitel 3 i lov om bygningsfredning og bevaring af bygninger og bymiljøer og museumslovens kapitel 8 og 8 a finder ikke anvendelse ved gennemførelsen af anlægsprojektet nævnt i § 1, stk. 1.

Stk. 3. Hensynene bag de bestemmelser, der er nævnt i stk. 1 og 2, varetages af kulturministeren ved gennemførelsen af anlægsprojektet nævnt i § 1, stk. 1.



§ 4. Kommunalbestyrelsens afgørelser vedrørende anlægsprojektet nævnt i § 1, stk. 1, som træffes efter byggeloven, lov om miljøbeskyttelse, lov om naturbeskyttelse og lov om vandløb og regler udstedt i medfør af disse love, kan ikke påklages til anden administrativ myndighed, jf. dog stk. 2.

Stk. 2. Kommunalbestyrelsens afgørelser vedrørende anlægsprojektet nævnt i § 1, stk. 1, i henhold til de love og regler, der er nævnt i stk. 1, kan påklages til kulturministeren.

Stk. 3. Kulturministeren kan beslutte at overtage kommunalbestyrelsens beføjelser efter de love, der er nævnt i stk. 1, i en nærmere bestemt sag, der vedrører anlægsprojektet nævnt i § 1, stk. 1.

Stk. 4. Kulturministeren kan pålægge kommunalbestyrelsen  at tilvejebringe oplysninger til brug for en vurdering af forhold, der reguleres efter lovene nævnt i stk. 1, inden for Nyborg Kommune, herunder pålægge, at oplysningerne skal afgives i en bestemt form til brug for behandlingen af sager efter stk. 2 og 3.



§ 5. Bestemmelserne i §§ 3 og 4 finder tilsvarende anvendelse på ændringer i anlægsprojektet nævnt i § 1, stk. 1.



Kapitel 4


Domstolsprøvelse




§ 6. Søgsmål til prøvelse af tilladelser og afgørelser efter denne lov skal være anlagt, inden 6 måneder efter afgørelsen er meddelt adressaten eller afgørelsen er offentliggjort.

Stk. 2. Ved søgsmål om miljøforhold, der er omfattet af denne lov, skal retten påse, at omkostningerne ved sagen ikke er uoverkommelig høje for de berørte parter.



Kapitel 5


Ikrafttræden




§ 7. Loven træder i kraft den 1. januar 2025.Givet på Amalienborg, den 30. december 2024Under Vor Kongelige Hånd og SeglFREDERIK R./ Jakob Engel-Schmidt





Bilag 1

Kort over projektets delelementer og deres betegnelser












Bilag 2

Kort over projektet og fredninger









Bilag 3

Kort over projektet og beskyttede naturtyper


