
Lov om årpenge til medlemmer af det kongelige  

 hus. (* 1) 

Vi Frederik den Niende, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, Gør vitterligt: Folketinget har vedtaget og Vi ved  

 Vort samtykke stadfæstet følgende lov: 



 § 1  
 Stk. 1.  For arveprins Knud fastsættes en årpenge med et  

 grundbeløb af 150.000 kr., hvortil kommer et beløb af 47.500 kr. Sidstnævnte  

 beløb forhøjes eller nedsættes med 1.250 kr. for hver 3 points, det af det  

 statistiske departement for januar måned hvert år udregnede detailpristal med  

 priserne i juli 1914 som basis stiger udover eller falder under 297.  

 Reguleringen af beløbet finder sted fra den efterfølgende 1. april. 
 Stk. 2.  Årpengebeløbet udbetales fra den 1. juli 1953  

 at regne med 1/12 månedlig og forud for hver måneds begyndelse. 
 Stk. 3.  Sålænge Hans Kongelige Højhed oppebærer  

 årpenge, kan han ikke nyde særligt vederlag for statstjeneste. 



 § 2  
 Stk. 1.  Skulle ægteskabet mellem arveprins Knud og  

 arveprinsesse Caroline-Mathilde opløses ved Hans Kongelige Højheds død,  

 tillægges der Hendes Kongelige Højhed en årpenge af den i § 1 fastsatte  

 størrelse. 
 Stk. 2.  Er ved den længstlevende ægtefælles død flere  

 af de i ægteskabet mellem arveprins Knud og arveprinsesse Caroline-Mathilde  

 fødte børn under 21 år, tillægges der hvert af disse børn en ligelig andel i  

 en årpenge af den i § 1 fastsatte størrelse. Efterlader ægtefællerne sig  

 alene eet barn under 21 år, tillægges der dette en årpenge af den i § 3  

 fastsatte størrelse. Retten til at oppebære årpenge bortfalder for hvert  

 barns vedkommende ved det fyldte 21. år, jfr. dog § 3. 



 § 3  
 Stk. 1.  For prins Ingolf fastsættes fra det tidspunkt  

 at regne, da Hans Højhed fylder 21 år, en årpenge med et grundbeløb af 75.000  

 kr., hvortil kommer et beløb af 23.750 kr. Sidstnævnte beløb forhøjes eller  

 nedsættes med 625 kr. for hver 3 points, det af det statistiske departement  

 for januar måned hvert år udregnede detailpristal med priserne i juli 1914  

 som basis stiger udover eller falder under 297. Reguleringen af beløbet  

 finder sted fra den efterfølgende 1. april. 
 Stk. 2.  Årpengebeløbet udbetales fra den 1. marts 1961  

 at regne med 1/12 månedlig og forud ved hver måneds begyndelse. 
 Stk. 3.  Sålænge Hans Højhed oppebærer årpenge, kan han  

 ikke nyde særligt vederlag for statstjeneste. 


 Givet på Christiansborg slot, den 17.  

 november 1953  
Under Vor Kongelige Hånd og Segl. 
I Kongens Navn: 
 Knud, 
Arveprins. 
Rigsforstander. 
(L.S.) 
 Hans Hedtoft. 

Officielle noter
(* 1) Udfærdiget gennem Statsministeriet. Se folketingstidende sp. 177,  

 525, 635, 770; till. A. sp. 125. 
