

Lov om ekspropriation i militære øjemed. 


    VI FREDERIK DEN Niende, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg,  Gør vitterligt: Folketinget har vedtaget og  

 Vi ved Vort samtykke stadfæstet følgende lov: 



     § 1  
Bebygget eller ubebygget ejendom, der i henhold til den til enhver tid  

 gældende forsvarsordning skal bruges til oprettelse eller udvidelse af anlæg  

 til landets forsvar, herunder til mandskabets garnisonering og uddannelse  

 samt til materiellets og beholdningernes fremskaffelse og oplagring, kan af  

 forsvarsministeren, eller af en kommune med forsvarsministerens samtykke,  

 erhverves ved ekspropriation. 
Ekspropriation kan ske til eje eller brug, herunder således at der kun  

 erhverves en begrænset rettighed over den pågældende ejendom. 



     § 2  
Ekspropriationer til de af nærværende lov omfattede formål finder sted  

 efter reglerne i forordning af 5. marts 1845, jfr. lov nr. 6 af 10. januar  

 1928 om tillæg til samme. 



     § 3  
Brugen af stemplet papir og afgift til statskassen for tinglysning og  

 aflysning eftergives for alle overenskomster og forskrivninger, der  

 udfærdiges i anledning af de i nærværende lov omhandlede overdragelser af  

 ejendoms- og brugsrettigheder o.lign. Endvidere bortfalder afgift til stat og  

 kommune i anledning af de i forbindelse med anlæggene m.v. stående  

 ejendomsoverdragelser. 



     § 4  
Lov nr. 117 af 11. april 1934 ophæves. 



 Givet på Christiansborg slot, den 11.  

 juni 1954.  


Under Vor Kongelige Hånd og Segl. 


Frederik R. 


Rasmus Hansen. 

Officielle noter
Ingen 
