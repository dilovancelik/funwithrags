

Lov om gennemførelse af overenskomst om  

 retsstillingen for NATO-styrker og af protokol om NATOs militære  

 hovedkvarterer 


     VI Frederik den Niende, af Guds Nåde Konge til  

 Danmark, de Venders og Goters, Hertug til Slesvig, Holsten, Stormarn,  

 Ditmarsken, Lauenborg og Oldenborg, Gør vitterligt: Folketinget  

 har vedtaget og Vi ved Vort samtykke stadfæstet følgende lov: 



     § 1  
For at muliggøre Danmarks ratifikation af overenskomst mellem deltagerne i  

 Den nordatlantiske Traktat vedrørende status for deres styrker samt af  

 protokol om status for internationale militære hovedkvarterer oprettet i  

 henhold til Den nordatlantiske Traktat fastsættes følgende: 



     § 2  
I det i overenskomstens artikel VII angivne omfang og i overensstemmelse  

 med de i nævnte artikel indholdte bestemmelser kan overenskomstdeltagernes  

 militære myndigheder udøve kriminel og disciplinær jurisdiktion på dansk,  

 herunder også grønlandsk territorium. 



     § 3  
Anholdelse af de i overenskomstens artikel VII, stk. 5 a, nævnte personer  

 kan ske, selvom de ikke sigtes for et efter dansk - henholdsvis grønlandsk -  

 ret strafbart forhold, når det begæres i anledning af sigtelse for et  

 forhold, der er strafbart i henhold til vedkommende lands (afsenderlandets)  

 lovgivning, og med hensyn til hvilket dette lands militære myndigheder efter  

 overenskomsten har adgang til at udøve jurisdiktion på dansk område. 
Udlevering til vedkommende fremmede militære myndigheder skal i så fald  

 ske uden ophold og - forsåvidt anholdelsen er sket i Danmark - senest inden  

 24 timer efter anholdelsen. 



     § 4  
Bestemmelserne i retsplejelovens §§ 168-171 og 173 samt i lov nr. 271 af  

 14. juni 1951 om rettens pleje i Grønland kap. 2 §§ 13-15 om vidnepligt  

 finder tilsvarende anvendelse forsåvidt vidneforklaring kræves af en i medfør  

 af § 2 på dansk område virkende domstol. 
De i stk. 1 nævnte loves regler om vidneindkaldelser og vidnegodtgørelse  

 finder tilsvarende anvendelse, men kan i fornødent omfang fraviges efter  

 justitsministerens - for Grønlands vedkommende efter landsdommerens -  

 bestemmelse. 
I tilfælde af undladelse af at efterkomme vidnepligten i de omhandlede  

 tilfælde kan retsplejelovens § 189 (den grønlandske retsplejelovs kap. 2 §  

 17) finde tilsvarende anvendelse, således at de der omhandlede afgørelser  

 træffes af underretten, hvor vidnet har hjemting. Sagen behandles som  

 politisag. I Grønland behandles sagen af landsdommeren. 



     § 5  
Den som røber eller videregiver meddelelse om hemmeligheder vedrørende  

 fremmede militære styrker, der befinder sig på dansk statsområde og omfattes  

 af overenskomsten, straffes, forsåvidt det angår forhold, hvorpå styrkernes  

 eller nogen af overenskomstdeltagernes sikkerhed beror, som for -overtrædelse  

 af borgerlig straffelov § 109. 
Den, som forfalsker, ødelægger eller bortskaffer noget dokument eller  

 anden genstand, der er af sikkerhedsmæssig betydning for sådanne militære  

 styrker som nævnt i stk. 1 eller for nogen af overenskomstdeltagerne,  

 straffes som for overtrædelse af borgerlig straffelov § 110. 
Som for overtrædelse af borgerlig straffelov § 110 a straffes den, der  

 foretager nogen af de der nævnte handlinger med hensyn til militære  

 forsvarsanlæg m.v., der tilhører eller benyttes af sådanne militære styrker  

 som nævnt i stk. 1, eller med hensyn til bestemmelser om sådanne styrkers  

 mobilisering eller andet krigsberedskab. 
I Grønland dømmes den, der foretager handlinger af den i stk. 1 og 2  

 omhandlede art, som for overtrædelse af § 13, stk. 1, i kriminallov for  

 Grønland. 



     § 6  
Forsvarsministeren bemyndiges til efter forhandling med finansministeren  

 og med tilslutning fra folketingets finansudvalg at udbetale sådanne  

 erstatninger, som det påhviler den danske stat at udrede i henhold til  

 overenskomstens art. VIII. 



     § 7  
Ved kgl. anordning kan der i det omfang, som gennemførelsen af  

 bestemmelserne i overenskomstens artikler X og XI samt tillægsprotokollens  

 artikler 7 og 8, stk. 2, forudsætter, gøres undtagelse fra 

     1. de gældende regler om den personlige skattepligt  

 til staten, den fælleskommunale udligningsfond og kommunerne samt pligten til  

 at svare arveafgift og gaveafgift og 
     2. reglerne i de gældende told- og  

 forbrugsafgiftslove. For Færøernes vedkommende gives de fornødne regler til  

 gennemførelse af overenskomstens artikler X og XI samt tillægsprotokollens  

 artikler 7 og 8, stk. 2, af det færøske hjemmestyre. 


 Givet på Christiansborg slot, den 29.  

 april 1955.  


Under Vor kongelige hånd og segl. 


 Frederik R. 

Officielle noter
Ingen 
