
Lov om brug af helbredsoplysninger m.v. på  

 arbejdsmarkedet 

(Helbredslov) 
VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov: 


Kapitel I 

 Lovens formål og anvendelsesområde 



 § 1.  Loven har til formål at sikre, at  

 helbredsoplysninger ikke uberettiget anvendes til at begrænse lønmodtageres  

 muligheder for at opnå eller bevare ansættelse. Dette gælder, uanset om  

 oplysningerne hidrører fra genetiske undersøgelser, almindelige undersøgelser  

 eller andre kilder. 
 Stk. 2.  Loven gælder for brug af helbredsoplysninger på  

 arbejdsmarkedet. Loven finder dog ikke anvendelse, i det omfang der i anden  

 særlig lovgivning eller bestemmelser fastsat med hjemmel heri er fastsat  

 regler om brug af helbredsoplysninger. 
 Stk. 3.  Ved anmodning om og ved indhentning af  

 helbredsoplysninger forstås i denne lov tillige foretagelse af undersøgelser,  

 i det omfang disse er nødvendige for at tilvejebringe de pågældende  

 helbredsoplysninger. 




Kapitel II 

 Indhentning af oplysninger  


 § 2.  En arbejdsgiver må i forbindelse med ansættelse  

 eller under ansættelse af en lønmodtager alene anmode om helbredsoplysninger  

 med det formål at få belyst, om lønmodtageren lider eller har lidt af en  

 sygdom eller har eller har haft symptomer på en sygdom, når sygdommen vil  

 have væsentlig betydning for lønmodtagerens arbejdsdygtighed ved det  

 pågældende arbejde, jf. dog §§ 3-6. 
 Stk. 2.  Arbejdsgiveren kan dog kun anmode om  

 oplysninger, jf. stk. 1, som lønmodtageren ikke selv er bekendt med, hvis  

 forholdene ved det pågældende arbejde særlig taler for at indhente dem. 
 Stk. 3.  Ved anmodning om oplysninger efter stk. 1 og 2  

 skal arbejdsgiveren angive over for lønmodtageren, hvilke sygdomme eller  

 symptomer på sygdomme der ønskes oplysninger om. 
 Stk. 4.  En arbejdsgiver må ikke i forbindelse med  

 ansættelse eller under ansættelse af en lønmodtager anmode om, indhente eller  

 modtage og gøre brug af helbredsoplysninger med det formål at få belyst  

 lønmodtagerens risiko for at udvikle eller pådrage sig sygdomme, jf. dog § 3.  


 Stk. 5.  Bestemmelserne i stk. 1-4 gælder tillige for  

 konsulenter og andre, der optræder på arbejdsgiverens vegne. 



 § 3.  En arbejdsgiver kan tilbyde, at der indhentes  

 helbredsoplysninger med de formål, som er nævnt i § 2, stk. 1 og 4, hvis  

 forhold i arbejdsmiljøet gør det rimeligt og hensigtsmæssigt af hensyn til  

 lønmodtageren selv eller andre ansatte. 
 Stk. 2.  Indhentning af oplysninger efter stk. 1 skal  

 være velegnet til at forebygge arbejdsbetingede lidelser eller til forbedring  

 af arbejdsmiljøforholdene. Arbejdsmiljølovgivningens regler og retningslinjer  

 for undersøgelsesmetoder og brug af sagkyndige finder tilsvarende anvendelse.  


 Stk. 3.  Arbejdsgiveren skal orientere den stedlige  

 arbejdstilsynskreds, inden sådanne undersøgelser iværksættes. Orienteringen  

 skal indeholde fyldestgørende oplysninger om undersøgelsen, herunder omfang,  

 metode m.v., og om, hvem der medvirker ved og forestår undersøgelsen.  

 Undersøgelsen må først iværksættes 4 uger efter, at orienteringen er kommet  

 frem til arbejdstilsynskredsen. 
 Stk. 4.  Når der iværksættes en helbredsundersøgelse,  

 skal arbejdsgiveren 

1) meddele den, der foretager undersøgelsen, alle nødvendige oplysninger  

 til brug herfor, 
2) afholde udgifterne i forbindelse med undersøgelsen og 
3) sørge for, at undersøgelsen kan foregå uden tab af indtægt for  

 lønmodtageren og så vidt muligt i arbejdstiden. 

 Stk. 5.  Direktøren for Arbejdstilsynet kan påbyde, at  

 en undersøgelse ikke iværksættes, eller at den standses, hvis den ikke  

 opfylder kravene efter stk. 2. 
 Stk. 6.  Direktørens påbud kan påklages efter samme  

 regler som afgørelser efter arbejdsmiljøloven. Klage har dog ikke opsættende  

 virkning for påbudet. 



 § 4.  Arbejdsministeren kan efter indhentet udtalelse  

 fra det i § 8 nævnte råd tillade, at en arbejdsgiver foranlediger, at der  

 indhentes oplysninger om, hvorvidt lønmodtagere lider af en sygdom, har  

 symptomer på en sygdom eller frembyder smittefare, i det omfang det er  

 nødvendigt for at tilgodese væsentlige hensyn til 

1) forbrugeres eller andres sikkerhed eller sundhed, 
2) det ydre miljø eller 
3) andre samfundsinteresser. 

 Stk. 2.  Det er en betingelse for at indhente  

 helbredsoplysningerne, at det pågældende hensyn klart overstiger hensynet til  

 lønmodtageren, og at det ikke er muligt for virksomheden at tilgodese  

 hensynet på anden måde. 
 Stk. 3.  En helbredsundersøgelse skal foretages ved  

 anvendelse af den mindst indgribende metode, som kan opfylde formålet. 
 Stk. 4.  § 3, stk. 4, finder tilsvarende anvendelse.  





 § 5.  En arbejdsgiver kan foranledige, at der  

 indhentes oplysninger om, hvorvidt lønmodtagere lider af en sygdom, har  

 symptomer på en sygdom eller frembyder smittefare, når det er nødvendigt for  

 at tilgodese væsentlige hensyn til virksomhedens drift, jf. dog stk. 2. 
 Stk. 2.  Det er en betingelse, at arbejdsgiveren eller  

 dennes organisation indgår aftale herom med den eller de modstående  

 lønmodtagerorganisationer, jf. dog stk. 3. En aftale skal sendes til  

 arbejdsministeren til orientering. 
 Stk. 3.  I tilfælde, hvor der ikke kan indgås aftale  

 efter stk. 2, kan arbejdsministeren efter indhentet udtalelse fra det i § 8  

 nævnte råd give tilladelse til indhentning af helbredsoplysningerne. 
 Stk. 4.  § 3, stk. 4, og § 4, stk. 2 og 3, finder  

 tilsvarende anvendelse. 




Kapitel III 

 Lønmodtagerens oplysningspligt  


 § 6.  En lønmodtager skal inden ansættelsen af egen  

 drift eller på spørgsmål derom fra arbejdsgiveren oplyse, om lønmodtageren er  

 bekendt med at lide af en sygdom eller har symptomer på en sygdom, som vil  

 have væsentlig betydning for lønmodtagerens arbejdsdygtighed ved det  

 pågældende arbejde. 



 § 7.  Hvis arbejdsgiveren på grundlag af oplysninger,  

 der er indhentet i medfør af § 4 og § 5, bør gennemføre foranstaltninger i  

 forbindelse med arbejdet eller foretage andre dispositioner, skal  

 lønmodtageren sørge for, at arbejdsgiveren underrettes herom. 




Kapitel IV 

 Det sagkyndige råd  


 § 8.  Arbejdsministeren nedsætter et råd, der udtaler  

 sig efter anmodning fra ministeren eller af egen drift i sager, som sendes  

 til ministeren i henhold til § 4, stk. 1, og § 5, stk. 2 og 3. 
 Stk. 2.  Arbejdsministeren udpeger rådets formand. Rådet  

 består herudover af 16 medlemmer, der udpeges af arbejdsministeren efter  

 indstilling fra følgende myndigheder og organisationer: 
1 repræsentant for Arbejdsministeriet, 
1 repræsentant for Arbejdsmiljøinstituttet, 
1 repræsentant for Det Etiske Råd, 
1 repræsentant for Direktoratet for Arbejdstilsynet, 
1 repræsentant for Erhvervsministeriet, 
1 repræsentant for Den almindelige danske Lægeforening, 
1 repræsentant for Justitsministeriet, 
1 repræsentant for Sundhedsstyrelsen, 
1 repræsentant for Akademikernes Centralorganisation, 
1 repræsentant for Funktionærernes og Tjenestemændenes Fællesråd, 
1 repræsentant for Ledernes Hovedorganisation, 
1 repræsentant for Landsorganisationen i Danmark, 
1 repræsentant for Dansk Arbejdsgiverforening, 
1 repræsentant for Finansministeriet, Kommunernes Landsforening og  

 Amtsrådsforeningen i Danmark i forening, 
1 repræsentant for Finanssektorens Arbejdsgiverforening og 
1 repræsentant for Sammenslutningen af Landbrugets Arbejdsgivere. 
 Stk. 3.  Medlemmerne udpeges for 3 år ad gangen.  

 Genudpegelse kan finde sted. 
 Stk. 4.  Rådet fastsætter selv sin forretningsorden.  






Kapitel V 

 Informeret samtykke  


 § 9.  Før der foretages en undersøgelse med de i § 2,  

 stk. 1 og 4, jf. § 3, nævnte formål, skal den, der foretager undersøgelsen,  

 sikre sig, at lønmodtageren er skriftligt og mundtligt informeret om 

1) undersøgelsens formål og art, 
2) undersøgelsens metode, 
3) eventuelle risici, der er forbundet med undersøgelsen, 
4) de eventuelle konsekvenser, som undersøgelsens resultater kan få for  

 lønmodtageren, 
5) karakteren af de oplysninger, som kan fremkomme ved undersøgelsen,  

 herunder om størrelsen af risikoen for fremtidig sygdom m.v., 
6) betingelserne for videregivelse af oplysninger, jf. §§ 7 og 11, 
7) undersøgelsens opfølgning, herunder om underretning af arbejdsgiveren,  


8) hvordan undersøgelsens resultater skal opbevares, 
9) hvor undersøgelsens karakter gør det naturligt, også muligheden for,  

 at et undersøgelsesresultat kan indvirke på den undersøgtes livsforventning  

 og selvopfattelse. 

 Stk. 2.  Før undersøgelsen foretages, skal  

 arbejdsgiveren sørge for, at lønmodtageren er informeret om de eventuelle  

 konsekvenser, som et afslag på at lade sig undersøge kan få for  

 lønmodtageren. 
 Stk. 3.  Undersøgelsen må kun foretages, når  

 lønmodtageren skriftligt har givet sit samtykke dertil. Lønmodtageren skal  

 have en frist på mindst 2 arbejdsdage efter at have fået information som  

 nævnt i stk. 1 til at give samtykke. 
 Stk. 4.  Hvis lønmodtageren udtrykkeligt ønsker  

 begrænsninger i oplysningerne om vurderingen af, hvilke konsekvenser  

 undersøgelsens resultater får for lønmodtageren, eller om undersøgelsen  

 indvirker på den undersøgtes livsforventning og selvopfattelse, skal den, der  

 informerer lønmodtageren om undersøgelsens resultat og fortolkning efter §  

 10, stk. 4, respektere dette. 




Kapitel VI 

 Sagkyndige  


 § 10.  Anmodning om foretagelse af undersøgelser i  

 medfør af §§ 2, 4 og 5 skal gennem lønmodtageren og efter lønmodtagerens valg  

 rettes enten til en praktiserende læge, som den pågældende lønmodtager  

 sædvanligvis benytter, eller til en tilsvarende sagkyndig i den  

 bedriftssundhedstjeneste, som virksomheden måtte være tilsluttet. 
 Stk. 2.  Den, der modtager anmodningen, skal inddrage  

 den nødvendige og tilstrækkelig kvalificerede lægelige eller anden  

 sagkundskab, herunder arbejdsmedicinsk, klinisk-kemisk, genetisk eller  

 biokemisk sagkundskab, såvel til udførelse af selve undersøgelsen som i  

 forbindelse med fortolkningen af kliniske konsekvenser af undersøgelsen. 
 Stk. 3.  Den, der på grundlag af en undersøgelse afgiver  

 erklæring om en lønmodtagers helbredstilstand og risiko for at udvikle eller  

 pådrage sig sygdomme, skal samtidig give en vurdering, der belyser graden af  

 usikkerhed ved fortolkningen af sådanne undersøgelser. 
 Stk. 4.  Erklæring om en undersøgelses resultater skal  

 videregives til lønmodtageren af den, der har modtaget anmodningen efter stk.  

 1, jf. dog § 9, stk. 4. 




Kapitel VII 

 Tavshedspligt m.v.  


 § 11.  Læger, klinikker, laboratorier, offentlige  

 myndigheder m.v. må ikke videregive helbredsoplysninger omfattet af denne lov  

 til andre end den person, som oplysningerne angår, jf. dog stk. 2. 
 Stk. 2.  Videregivelse af de i stk. 1 nævnte oplysninger  

 kan dog ske, i det omfang det er nødvendigt for at opfylde formålet. Det er  

 endvidere en betingelse, at videregivelsen 

1) følger af anden særlig lov eller bestemmelser fastsat med hjemmel  

 heri, 
2) sker til brug for forskning med den pågældende persons samtykke eller  


3) er nødvendig for at afværge risici af den karakter, som er nævnt i §  

 4, stk. 1. 

 Stk. 3.  Arbejdsgiveren må ikke anmode om eller modtage  

 og gøre brug af fuldmagt til indhentning af helbredsoplysninger. 




Kapitel VIII 

 Sanktioner  


 § 12.  Personer, hvis rettigheder er krænkede ved  

 overtrædelse af §§ 2 og 9, kan tilkendes en godtgørelse. 



 § 13.  Den, der overtræder § 2, § 3, stk. 3, eller §§  

 9-11 straffes med bøde, medmindre højere straf er forskyldt efter anden  

 lovgivning. 



 § 14.  Er en overtrædelse begået af et selskab, en  

 forening, en selvejende institution, en fond eller lignende, kan bødeansvar  

 pålægges den juridiske person som sådan. Er overtrædelsen begået af staten,  

 en kommune eller et kommunalt fællesskab, jf. § 60 i lov om kommunernes  

 styrelse, kan bødeansvar pålægges staten, kommunen eller det kommunale  

 fællesskab som sådan. 




Kapitel IX 

 Ikrafttræden  


 § 15.  Loven gælder ikke for Færøerne og Grønland.  





 § 16.  Loven træder i kraft den 1. juli 1996. 



 Givet på Christiansborg Slot, den 24.  

 april 1996  
Under Vor Kongelige Hånd og Segl 
MARGRETHE R. 
/Jytte Andersen 

Officielle noter
Ingen 
