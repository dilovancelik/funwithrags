
Lov om ret til lommepengejob til kriminalitetstruede unge
VI FREDERIK DEN TIENDE, af Guds Nåde Danmarks Konge, gør vitterligt:
Folketinget har vedtaget og Vi ved Vort samtykke stadfæstet følgende lov:



Kapitel 1

Formål og anvendelsesområde



§ 1. Unge i målgruppen omfattet af § 2 har ret til et lommepengejob.



§ 2. Loven finder anvendelse på unge i alderen 13-17 år, som bliver henvist til Ungdomskriminalitetsnævnet efter lov om bekæmpelse af ungdomskriminalitet, eller som ifølge dokumentation sendt til kommunen fra politiet er mistænkt for at have begået alvorlig kriminalitet.



Kapitel 2

Ansættelse af unge i lommepengejob



§ 3. Får kommunalbestyrelsen oplysning om en ung omfattet af § 2, skal den tilbyde den unge et lommepengejob. Lommepengejobbet kan oprettes i kommunen, eller kommunen kan indgå aftale om lommepengejob med en anden arbejdsgiver.

Stk. 2. Kommunalbestyrelsen tilbyder den unge, jf. stk. 1, et lommepengejob senest 1 måned efter en samtale med den unge, hvor den unge har udtrykt ønske herom, og så vidt muligt under hensyn til vedkommendes kvalifikationer og interesser.



§ 4. § 35 i lov om organisering og understøttelse af beskæftigelsesindsatsen m.v. om at offentliggøre stillingsopslag gælder ikke for lommepengejob efter denne lov.



§ 5. Flytter en ung med lommepengejob til en anden kommune, har den unge ret til at fortsætte i lommepengejobbet eller få tilbud om et lommepengejob i tilflytterkommunen.

Stk. 2. Tilflytterkommunen skal orientere den unge om retten til et lommepengejob i kommunen hurtigst muligt efter at have fået kendskab til, at en ung i målgruppen er tilflyttet, og tilbyde et lommepengejob, senest 1 måned efter at den unge har udtrykt ønske om et lommepengejob over for tilflytterkommunen. § 3, stk. 2, finder tilsvarende anvendelse.

Stk. 3. Fraflytterkommunen skal hurtigst muligt give besked til tilflytterkommunen, når en ung i målgruppen omfattet af § 2 flytter til denne kommune. § 45 i lov om organisering og understøttelse af beskæftigelsesindsatsen m.v. finder tilsvarende anvendelse ved udveksling af oplysninger.



§ 6. Ophører den unge med lommepengejobbet, skal kommunalbestyrelsen tilbyde et andet lommepengejob efter aftale med den unge, medmindre kommunen vurderer, at den unge ikke er motiveret for et lommepengejob. § 3 finder tilsvarende anvendelse.



§ 7. Løn- og arbejdsvilkårene skal være overenskomstmæssige eller de for tilsvarende arbejde sædvanligt gældende. Unge, der ansættes i lommepengejob, er omfattet af den lovgivning, der gælder for lønmodtagere, herunder for unges arbejde.



§ 8. Lommepengejob efter denne lov ophører, når den unge fylder 18 år.



Kapitel 3

Klageadgang



§ 9. Kommunens afgørelser efter § 3, stk. 2, § 5, stk. 2, og § 6 kan indbringes for Ankestyrelsens Beskæftigelsesudvalg, jf. § 59 a i lov om retssikkerhed og administration på det sociale område. Klagen behandles efter reglerne i kapitel 10 i lov om retssikkerhed og administration på det sociale område.



Kapitel 4

Ikrafttrædelses- og overgangsbestemmelser



§ 10. Loven træder i kraft den 1. juli 2024.



Kapitel 5

Territorialbestemmelse



§ 11. Loven gælder ikke for Færøerne og Grønland.Givet på Christiansborg Slot, den 11. juni 2024Under Vor Kongelige Hånd og SeglFREDERIK R./ Ane Halsboe-Jørgensen