

Lov om ophævelse af lov om afgift af sukker m.m.  




    VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov: 



     § 1.  Lov om afgift af sukker m.m., jf.  

 lovbekendtgørelse nr. 619 af 14. oktober 1988, som ændret ved § 10 i lov nr.  

 700 af 22. november 1988, ophæves. 



     § 2.  Loven træder i kraft den 1. januar 1990 og  

 finder anvendelse på sukker m.m., der fra denne dato udleveres registrerede  

 virksomheder eller angives til fortoldning. 



     § 3.  Virksomheder, der den 1. januar 1990 har lager  

 af varer, der bliver afgiftsfri efter § 1, kan få godtgjort den afgift, der  

 er betalt ved virksomhedens indkøb eller indførsel af de nævnte lagervarer.  

 Godtgørelsen ydes med det beløb, hvormed godtgørelsen overstiger 500 kr. 
     Stk. 2.  Det er en betingelse for at opnå  

 afgiftsgodtgørelse efter stk. 1, at en specificeret opgørelse over den  

 godtgørelse, som kræves, er toldvæsenet i hænde senest den 1. februar 1990.  

 Toldvæsenet kan gøre godtgørelsen betinget af, at virksomheden fremlægger  

 dokumentation for, at den afgift, der kræves godtgjort, er betalt af  

 virksomheden. 
     Stk. 3.  Virksomheder, der ansøger om  

 afgiftsgodtgørelse, skal give toldvæsenet adgang til at kontrollere de  

 indsendte opgørelser ved eftersyn af lagre, forretningsbøger m.v.  

 Virksomhedernes indehavere og de i virksomhederne beskæftigede personer skal  

 yde toldvæsenet al fornøden vejledning og hjælp. 
     Stk. 4.  Den, der forsætligt eller groft uagtsomt  

 afgiver urigtige eller vildledende oplysninger eller fortier oplysninger til  

 brug ved beregning af afgiftsgodtgørelse efter denne paragraf, straffes med  

 bøde, hæfte eller fængsel indtil 2 år. 
     Stk. 5.  For overtrædelser, der begås af aktieselskaber,  

 andelsselskaber, anpartsselskaber eller lignende, kan der pålægges selskabet  

 som sådant bødeansvar. 



 Givet på Amalienborg, den 19. december  

 1989  


Under Vor Kongelige Hånd og Segl 


MARGRETHE R. 

    /Anders Fogh Rasmussen 

Officielle noter
Ingen 
