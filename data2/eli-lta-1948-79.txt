

Lov om Adgang for Biskopper til Fritagelse i  

 visse Tilfælde for at føre Tilsyn med en Menighed og dennes Præster (* 1)  




    Vi Frederik den Niende, af Guds Naade Konge til Danmark,  

 de Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, Gøre vitterligt:Rigsdagen har vedtaget og Vi ved Vort  

 samtykke stadfæstet følgende lov: 



     § 1  
     Stk. 1.  Naar Kirkeministeriet fra en Biskop modtager  

 meddelelse om, at han af særlige Grunde ikke finder at kunne føre Tilsyn med  

 en Sognemenighed, en Valgmenighed eller den kirkelige Betjening ved  

 Hospitaler, Fængsler, Stiftelser el.lign. inden for Stiftet, kan  

 Kirkeministeriet meddele ham Fritagelse for at føre dette Tilsyn. 
     Stk. 2.  Fritagelsen gælder dog kun for Tilsynet med  

 Prædikeembedet, sakramenternes Forvaltning og Sjælesorgen i det hele. 



     § 2  
Kirkeministeriet foranlediger da, at det nævnte Tilsyn overtages af en  

 anden af Rigets Biskopper, som dertil maatte være villig. Hvis en saadan ikke  

 findes, overdrager Ministeriet Tilsynet til en anden, dertil villig  

 gejstelig, som har Embede inden for Folkekirken. 



     § 3  
Indtræder det i § 1 nævnte Tilfælde i Forbindelse med Nybesættelse af en  

 Præstestilling, tilkommer det den Biskop, der overtager Tilsynet, at meddele  

 den til Stillingen udnævnte eller stadfæstede Kollats, eventuelt efter  

 foretagen Ordination. 



     § 4  
     Stk. 1.  I Forholdet til den paagældende Menighed sker  

 der ingen Ændringer i de Stiftets Biskop som Medlem af Stiftsøvrigheden  

 paahvilende Funktioner, ligesom Biskoppen fortsat udøver de ham ved Lov om  

 Menighedsraad og Lov om Kirkers Brug, Sognebaandsløsning m.m. samt i øvrigt i  

 Lovgivningen tillagte beføjelser, alt for saa vidt det ikke vedrører  

 Spørgsmaal om det biskoppelige Tilsyn med Prædikeembedet, Sakramenternes  

 Forvaltning og Sjælesorgen i det hele. Møder angaaende Præsteembeders  

 Besættelse i henhold til Lov om Menighedsraad af 30. Juni 1922 § 34 indkaldes  

 af Stiftets Biskop og ledes af ham eller provsten paa hans Vegne. Saafremt  

 der skal foretages Afstemning i Anledning af Besættelse af Bispeembede i  

 Stiftet, har de paagældende Menighedsraadsmedlemmer Stemmeret i  

 Overensstemmelse med Reglerne i Lov Nr. 287 af 30. juni 1922 §§ 2-5. 
     Stk. 2.  I tilfælde af Konstitution under ordinær  

 Vakance, sygdom el.lign. i Præstestilling i den paagældende Menighed udfører  

 den, til hvem Tilsynet er overdraget Tilsynet med den af Stiftets Biskop  

 konstituerede Præst. 
     Stk. 3.  I Tvivlstilfælde træffer Kirkeministeriet  

 Afgørelse om, hvilken Biskop der skal behandle Spørgsmaalet vedrørende den  

 paagældende Menighed og dennes Præster. 



     § 5  
For Provstens Vedkommende medfører den herommeldte Overdragelse af 
det biskoppelige Tilsyn ingen Ændringer i hans tjenstlige Forhold til 
den paagældende Menighed og til dennes Præster, bortset fra, hvad der 
følger af, at det biskoppelige Tilsyn er overtaget af en anden end 
Stiftets Biskop. 



     § 6  
Hvis den Biskop, til hvem Tilsynet er overdraget, finder at maatte frasige  

 sig Hvervet, dør eller afskediges fra Embedet, overdrager Kirkeministeriet  

 Tilsynet til en anden af Rigets Biskopper, som dertil maatte være villig,  

 eventuelt til en anden dertil villig Gejstelig, jfr. § 2, 2det Punktum. 



     § 7  
Begæring om Ophævelse af den meddelte Fritagelse kan naar som helst af den  

 paagældende Biskop fremsættes over for Kirkeministeriet, der i saa Fald  

 træffer Afgørelse om, hvorvidt Fritagelsen bør hæves. 



     § 8  
Udgifter ved den tilsynsførende Biskops Tjenesterejser saavel som ved det  

 i § 2, 2det Punktum, ommeldte Tilsyn afholdes af Statskassen. 
Hvorefter alle vedkommende sig have at rette. 



  Givet paa Christiansborg, den 3. marts  

 1948.  


Under Vor Kongelige Haand og Segl. 


Frederik R. 


(L.S.) 

    /Frede Nielsen. 

Officielle noter
(* 1) Udfærdiget gennem Kirkeministeriet. Se Rigsdagstidende for 
1947-48. Folket. Sp. 699, 1063, 1858, 1912; Landst. Tid. Sp. 491, 
516, 551; Till. A. Sp. 3367; Till. B. Sp. 105; Till. C. Sp. 201. 
