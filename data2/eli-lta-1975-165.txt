
Lov om oplysnings- og salgspligt vedrørende  

 kulbrinter 

VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov: 


 § 1.  Til opfyldelse af internationale aftaler kan  

 handelsministeren bestemme, eller fastsætte regler om, at virksomheder, der  

 omsætter kulbrinter, skal afgive oplysninger vedrørende ind- og udførsels-,  

 produktions-, afsætnings-, oplagrings- og transportforhold for kulbrinter  

 samt vedrørende virksomhedsforhold i øvrigt. 
 Stk. 2.  Handelsministeren kan bestemme eller fastsætte  

 regler om, at virksomheder, der transporterer kulbrinter, skal afgive  

 oplysninger vedrørende tilgængelighed og benyttelse af transportfaciliteter.  





 § 2.  Oplysninger indhentet i medfør af bestemmelserne  

 i § 1 kan under de indgåede aftaler videregives til de i aftalerne deltagende  

 landes myndigheder eller til de ved aftalerne oprettede internationale  

 organer under forudsætning af, at oplysninger om enkeltvirksomheder behandles  

 som fortrolige. 



 § 3.  Handelsministeren kan fastsætte bestemmelser om,  

 at rigtigheden af oplysninger afgivet efter § 1 skal attesteres af en  

 statsautoriseret revisor, af en registreret revisor eller underbygges med  

 andre bevisligheder. 



 § 4.  Handelsministeren kan bestemme eller fastsætte  

 regler om, at virksomheder, der producerer eller importerer kulbrinter, skal  

 foretage salg af nævnte varer til opfyldelse af internationale  

 fordelingsordninger i de indgåede aftaler. 



 § 5.  Den, der undlader inden en af handelsministeren  

 fastsat frist at afgive oplysninger som nævnt i § 1, eller som i forhold, der  

 omfattes af loven, meddeler handelsministeriet urigtige eller vildledende  

 oplysninger, straffes med bøde, medmindre højere straf er forskyldt efter den  

 øvrige lovgivning. 
 Stk. 2.  Den, der undlader inden en af handelsministeren  

 fastsat frist at efterkomme pålæg meddelt efter § 4, straffes på samme måde  

 som nævnt i stk. 1. 
 Stk. 3.  I forskrifter, som udstedes i henhold til  

 loven, kan det fastsættes, at overtrædelse af bestemmelserne i forskrifterne  

 straffes på samme måde som nævnt i stk. 1. 
 Stk. 4.  Er overtrædelsen begået af et aktieselskab,  

 anpartsselskab, andelsselskab eller lignende, kan der pålægges selskabet som  

 sådant bødeansvar. 



 § 6.  Loven træder i kraft ved kundgørelsen i  

 Lovtidende. 



 § 7.  Foranstående bestemmelser gælder ikke for  

 Færøerne og Grønland, men kan ved kongelig anordning sættes i kraft for  

 Grønland med de afvigelser, som de særlige grønlandske forhold tilsiger, og  

 således, at handelsministerens beføjelser udøves efter forhandling med  

 ministeren for Grønland. 



 § 8.  Aftale af 18. november 1974 om et Internationalt  

 Energi Program kan ratificeres på Danmarks vegne. 


 Givet på Christiansborg slot, den 7. maj  

 1975.  
Under Vor Kongelige Hånd og Segl. 
MARGRETHE R. 
/Erling Jensen. 

Officielle noter
Ingen 
