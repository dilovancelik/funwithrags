
Lov om lokalplejehjem
VI FREDERIK DEN TIENDE, af Guds Nåde Danmarks Konge, gør vitterligt:
Folketinget har vedtaget og Vi ved Vort samtykke stadfæstet følgende lov:



Kapitel 1


Det kommunale aktieselskabs opgaver




§ 1. En eller flere kommunalbestyrelser kan etablere et kommunalt aktieselskab, der driver lokalplejehjem, som skal levere hjælp og støtte m.v. efter ældreloven eller lov om social service til personer, der opfylder betingelserne for at få anvist en plejebolig, jf. § 5, stk. 2, i lov om almene boliger m.v., eller et plejehjem, jf. § 47 i ældreloven.

Stk. 2. Kommunalbestyrelsen udøver anvisningsretten til lokalplejehjem efter § 54, stk. 1, og § 57, stk. 1, i lov om almene boliger m.v.



§ 2. Det kommunale aktieselskab kan på markedsvilkår sælge tilkøbsydelser til beboerne, ud over hvad beboerne er berettiget til efter gældende lovgivning, jf. dog stk. 2.

Stk. 2. Det kommunale aktieselskab må ikke tilbyde ydelser eller udvise adfærd, der er konkurrenceforvridende.



Kapitel 2


Etablering m.v.




§ 3. Et kommunalt aktieselskab, der driver lokalplejehjem, skal etableres efter reglerne i selskabsloven og vil herefter være omfattet af reglerne heri. Det kommunale aktieselskab kan alene ejes af en kommune eller flere kommuner.

Stk. 2. § 140 i selskabsloven finder ikke anvendelse for aktieselskaber omfattet af denne lov.

Stk. 3. Bestyrelsen for det kommunale aktieselskab skal sikre, at ansatte på lokalplejehjem har løn- og arbejdsvilkår, der mindst svarer til, hvad der fremgår af landsdækkende kollektive overenskomster, der er indgået af de på det pågældende faglige område mest repræsentative arbejdsmarkedsparter.

Stk. 4. En kommune, som er ejer eller medejer af et aktieselskab, der driver lokalplejehjem, kan modtage og anvende det overskud, som selskabet udlodder. Det omfatter også overskud, der overstiger den almindelige forrentning af indskudskapitalen.

Stk. 5. Kommunen kan mod modtagelse af aktier indskyde aktiver i et kommunalt aktieselskab, der skal drive lokalplejehjem.



Kapitel 3


Ledelse m.v.




§ 4. Det kommunale aktieselskab ledes af en bestyrelse, der vælges af generalforsamlingen.

Stk. 2. De kommunale ejere skal sikre, at det i vedtægten for det kommunale aktieselskab fremgår, at generalforsamlingen udpeger formanden og en eventuel næstformand for bestyrelsen.

Stk. 3. Ældreministeren fastsætter nærmere regler om bestyrelsens sammensætning, herunder antal medlemmer, antal medarbejderrepræsentanter og krav til medlemmernes kompetencer og erfaringer.



§ 5. Lederen af lokalplejehjemmet skal være medlem af den direktion, bestyrelsen ansætter.



§ 6. Ældreministeren fastsætter regler om, at en kommunal ejer kan varetage administrative opgaver for et kommunalt aktieselskab, der driver lokalplejehjem, herunder om det kommunale aktieselskabs betaling herfor.



Kapitel 4


Lokaler




§ 7. Det kommunale aktieselskab driver lokalplejehjem i plejeboliger, jf. § 5, stk. 2, i lov om almene boliger m.v. eller plejehjem, jf. § 47 i ældreloven.

Stk. 2. Det kommunale aktieselskab indgår med bygningsejeren en kontrakt om leje af servicearealer efter § 5, stk. 7, i lov om almene boliger m.v. eller af servicearealer knyttet til plejehjem efter § 47 i ældreloven. En kontrakt efter 1. pkt. må ikke være tidsbegrænset.



Kapitel 5


Afregning, regnskabsaflæggelse, lånoptagelse m.v.




§ 8. Ældreministeren fastsætter regler om kommunalbestyrelsens betaling for den hjælp og støtte, som det kommunale aktieselskab skal levere, herunder om kommunalbestyrelsens fastsættelse af afregningspriser, anvendelse af en fast overheadsats, efterregulering og efterbetaling af afregningspriser.



§ 9. Det kommunale aktieselskabs årsregnskab skal indeholde et særskilt regnskab for salg af tilkøbsydelser, jf. § 2, stk. 1.

Stk. 2. Årsregnskabet skal revideres af en statsautoriseret eller registreret revisor.



§ 10. Det kommunale aktieselskab kan kun optage lån med ejerens eller ejernes godkendelse.

Stk. 2. En kommunalbestyrelse må ikke yde lån til aktieselskabet eller stille garanti for lån, som det kommunale aktieselskab optager.



Kapitel 6


Tilsyn




§ 11. Kommunalbestyrelsen skal føre tilsyn med, at det kommunale aktieselskab varetager sine opgaver inden for rammerne af lovgivningen.

Stk. 2. Som led i tilsynet efter stk. 1 kan kommunalbestyrelsen fastsætte retningslinjer for det kommunale aktieselskabs opgavevaretagelse efter § 1, stk. 1.



Kapitel 7


Fravigelse af kommunale retningslinjer




§ 12. Det kommunale aktieselskab er ved sin drift af lokalplejehjemmet ikke bundet af kommunalbestyrelsens retningslinjer om levering af hjælp og støtte m.v. for plejeboliger efter § 5, stk. 2, i lov om almene boliger eller plejehjem efter § 47 i ældreloven, medmindre kommunalbestyrelsen træffer anden bestemmelse.



Kapitel 8


Ikrafttrædelses- og overgangsbestemmelser m.v.




§ 13. Loven træder i kraft den 1. januar 2025.

Stk. 2. § 1, stk. 1, og §§ 7 og 12 har virkning fra den 1. juli 2025. I perioden fra den 1. januar 2025 til den 30. juni 2025 gælder stk. 3-5.

Stk. 3. Kommunalbestyrelsen kan etablere aktieselskaber, der driver lokalplejehjem efter denne lov til personer, der opfylder betingelserne for at få anvist en almen ældrebolig, jf. § 5, stk. 2, i lov om almene boliger m.v., eller et plejehjem, jf. § 192 i lov om social service.

Stk. 4. Lokalplejehjem efter stk. 3 drives i lokaler, der er etableret efter § 5, stk. 2, i lov om almene boliger m.v. eller § 192 i lov om social service, og aktieselskabet indgår kontrakt om leje af servicearealer efter § 5, stk. 7, i lov om almene boliger m.v. eller af servicearealer knyttet til plejehjem efter § 192 i lov om social service. En kontrakt efter 1. pkt. må ikke være tidsbegrænset.

Stk. 5. Det kommunale aktieselskab er ved sin drift af lokalplejehjemmet ikke bundet af kommunalbestyrelsens retningslinjer om levering af hjælp og støtte m.v. for andre plejeboliger efter § 5, stk. 2, i lov om almene boliger m.v. eller plejehjem efter § 192 i lov om social service, medmindre kommunalbestyrelsen træffer anden beslutning.



§ 14. Loven gælder ikke for Færøerne og Grønland.Givet på Amalienborg, den 30. december 2024Under Vor Kongelige Hånd og SeglFREDERIK R./ Mette Kierkgaard