
Lov om forstærkning af Ribe dige og anlæg af  

 veje langs nogle diger 

VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov: 



 § 1.  Ministeren for offentlige arbejder bemyndiges  

 til af statskassen at afholde 60 pct. af udgifterne ved en forstærkning af  

 havdiget fra Vester Vedsted til Store Darum (Ribe dige). 



 § 2.  Ministeren for offentlige arbejder bemyndiges  

 til af statskassen at afholde 60 pct. af udgifterne ved anlæg af veje med 3 m  

 bred befæstelse og vigepladser (bærmeveje) på landsiden af følgende  

 digestrækninger: 
Darum-Tjæreborg dige, undtagen fra station 16 til station 23, 
Rejsby dige, 
Ballum dige, 
Havneby dige fra station 0 til station 14, 
Juvredige fra station 12 til Rømødæmningen, 
Mandø bydige fra station 0 til station 12, 
Mandø havdige. 
 Stk. 2.  Vejene indgår som en del af digeanlæggene. 



 § 3.  Statskassens bidrag efter §§ 1 og 2 ydes under  

 forudsætning af, at de resterende 40 pct. af udgifterne betales af de  

 amtskommuner og kommuner, som digerne gennemløber. 



 § 4.  Til at forestå arbejdet med forstærkning af Ribe  

 dige nedsætter ministeren for offentlige arbejder et byggeudvalg. Formanden  

 og 1 andet medlem udpeges af ministeren for offentlige arbejder, 2 medlemmer  

 udpeges af Ribe amtsråd, 1 medlem udpeges af kommunalbestyrelserne i de  

 kommuner, som diget gennemløber, og 1 medlem udpeges af digelaget for marsken  

 ved Ribe. 
 Stk. 2.  Til at forestå arbejdet med anlæg af bærmeveje  

 nedsætter ministeren for offentlige arbejder et byggeudvalg. Formanden og 1  

 andet medlem udpeges af ministeren for offentlige arbejder, 2 medlemmer  

 udpeges af Ribe amtsråd, 2 medlemmer udpeges af Sønderjyllands amtsråd, 1  

 medlem udpeges af kommunalbestyrelserne i de kommuner, som skal bidrage til  

 anlæggene, og 1 medlem udpeges af de digelag, hvis anlæg berøres. 
 Stk. 3.  Afgørelser i byggeudvalgene træffes ved  

 almindeligt flertal. I tilfælde af stemmelighed er formandens stemme  

 udslaggivende. Ethvert medlem kan forlange, at en beslutning, hvorom der ikke  

 er enighed, indbringes for ministeren for offentlige arbejder til endelig  

 administrativ afgørelse, jfr. dog § 7, stk. 3. 
 Stk. 4.  Udgifterne ved byggeudvalgenes virksomhed  

 henregnes til anlægsudgifterne. 



 § 5.  Anlæggene kan projekteres og udføres under  

 tekniske tilsyn af kystinspektoratet, hvis særlige udgifter i forbindelse  

 hermed henregnes til anlægsudgifterne. Byggeudvalgene kan overdrage dele af  

 de nævnte opgaver til andre. 



 § 6.  Ved ekspropriation kan der 

1) erhverves ejendomsret til arealer, der ligger vest for Ribe dige,  

 eller som i øvrigt er nødvendige for udførelse eller beskyttelse af  

 anlæggene, 
2) erhverves ret til at tage fyld af enhver art, klæg, græstørv og  

 lignende, 
3) erhverves ret til midlertidigt at anvende arealer til arbejdsplads,  

 oplagsplads eller lignende formål, 
4) erhverves færdselsrettigheder, der er nødvendige for anlæggenes  

 gennemførelse og vedligeholdelse, 
5) pålægges ejendomme rådighedsbegrænsninger af hensyn til anlæggenes  

 beskyttelse og vedligeholdelse. 




 § 7.  Byggeudvalgene træffer beslutning om  

 ekspropriation efter en besigtigelse af forholdene på stedet, hvortil ejere  

 og brugere skal indvarsles med mindst 14 dages varsel. 
 Stk. 2.  En beslutning om ekspropriation kan indbringes  

 for ministeren for offentlige arbejder. Klagefristen er 4 uger fra den dag,  

 beslutningen er meddelt den pågældende. Når der er særlig grund dertil, kan  

 ministeren for offentlige arbejder bortse fra fristen. Klage har ikke  

 opsættende virkning. Den pågældende skal gøres bekendt med bestemmelserne i  

 1.-4. pkt. 
 Stk. 3.  Byggeudvalgene fastsætter i mangel af forlig  

 erstatning for den foretagne ekspropriation. Erstatningens fastsættelse kan  

 indbringes for en taksationskommission i henhold til § 19 i lov om  

 fremgangsmåden ved ekspropriation vedrørende fast ejendom. Byggeudvalgets  

 formand træder i stedet for kommissarius. 
 Stk. 4.  § 16, §§ 22 og 23, §§ 25 og 26 samt §§ 29 og 30  

 i nævnte lov finder tilsvarende anvendelse. 



 § 8.  Ejendomsretten til de arealer, der erhverves,  

 tillægges vedkommende digelag eller, for så vidt angår forlandsarealer,  

 digelaget eller staten. 



 § 9.  Byggeudvalgene kan afholde udgifterne til  

 vedligeholdelse af det erhvervede forland foran Ribe dige i en periode af 4  

 år fra anlægsarbejdernes færdiggørelse som en anlægsudgift. 



 § 10.  Ministeren for offentlige arbejder kan  

 bestemme, at vedtægter for digelag, hvis anlæg berøres af de i §§ 1 og 2  

 nævnte foranstaltninger, ændres på nærmere angiven måde. 



 § 11.  Vedkommende amtskommune skal over for  

 statskassen garantere for vedligeholdelse af de anlæg, der omhandles i §§ 1  

 og 2. 



 § 12.  I det område, der beskyttes af Ribe dige, må  

 der ikke uden tilladelse fra ministeren for offentlige arbejder opføres ny  

 bebyggelse, medmindre bebyggelsen er erhvervsmæssigt nødvendig for den  

 pågældende ejendoms drift som landbrugsejendom. Det samme gælder ombygning og  

 tilbygning til bestående bebyggelse. 
 Stk. 2.  Ministeren for offentlige arbejder fastsætter  

 efter forhandling med Ribe amtskommune og vedkommende kommuner den nærmere  

 afgrænsning af det område, der omhandles i stk. 1, og foretager offentlig  

 bekendtgørelse heraf. Kommunalbestyrelserne lader indskrænkningerne i  

 bebyggelsesadgangen tinglyse på de pågældende ejendomme. 
 Stk. 3.  Når der er foretaget offentlig bekendtgørelse  

 efter stk. 2, må der ikke etableres forhold i strid med stk. 1. 
 Stk. 4.  Ministeren for offentlige arbejder kan  

 bemyndige amtsrådet eller vedkommende kommune til efter retningslinjer  

 fastsat af ministeren at træffe afgørelse om meddelelse af tilladelse efter  

 stk. 1. 
 Stk. 5.  Ministeren for offentlige arbejder kan  

 fastsætte regler om, at tilladelse ikke skal indhentes til nærmere angivne  

 arter af bebyggelse. 



 § 13.  Det påhviler den til enhver tid værende ejer af  

 en ejendom at berigtige et ulovligt forhold. 
 Stk. 2.  Vedkommende kommunalbestyrelse skal søge  

 forhold, der er i strid med § 12, lovliggjort ved at meddele påbud herom og  

 om fornødent foranledige sagen indbragt for domstolene. 



 § 14.  Med bøde straffes den, der 

1) overtræder § 12, 
2) tilsidesætter vilkår for en tilladelse efter § 12, 
3) undlader at efterkomme et påbud efter § 13. 

 Stk. 2.  Er overtrædelsen begået af et aktieselskab,  

 anpartsselskab, andelsselskab eller lignende, kan der pålægges virksomheden  

 som sådan bødeansvar. 



 § 15.  Statens forpligtigelse til pasning og  

 vedligeholdelse af Ribe kammersluse tillige med statens rettigheder i  

 forbindelse hermed overtages af Ribe kommune fra tidspunktet for  

 færdiggørelsen af sluseanlæggets ombygning. 
 Stk. 2.  Staten betaler herfor til Ribe kommune et beløb  

 på 1.500.000 kr. 
 Stk. 3.  Sluseanlægget undergives samme  

 tilsynsbestemmelse som det øvrige digeanlæg. 


 Givet på Christiansborg slot, den 10.  

 juni 1976.  
Under Vor Kongelige Hånd og Segl. 
MARGRETHE R. 
/Niels Matthiasen. 

Officielle noter
Ingen 
