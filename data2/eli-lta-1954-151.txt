
Lov om jernbanedrift på Lolland-Falster 

Vi Frederik den Niende, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, Gør vitterligt: Folketinget har vedtaget og Vi ved  

 Vort samtykke stadfæstet følgende lov: 



 § 1  



 § 1,  stk. 2, 2. punktum, i lov nr. 56 af 25. marts  

 1872 om anlæg og drift af en lolland-falstersk jernbane ophæves. 
Ministeren for offentlige arbejder bemyndiges til af statskassens midler  

 at anvende indtil 1,9 mill. kr. til at erhverve den A/S Det  

 lolland-falsterske Jernbaneselskab tilhørende jernbanestrækning fra Orehoved  

 til Nykøbing F. (inklusive Nykøbing F. station) med tilbehør i det omfang,  

 dette måtte være omfattet af bemeldte jernbaneselskabs ejendomsret, samt  

 fortsat at lade den nævnte jernbanestrækning drive som statsbane. 
Den i nærværende paragrafs stk. 2 omhandlede købesum forrentes ved  

 bevilling på de årlige finansloves § 16. 



 § 2  
Ministeren for offentlige arbejder bemyndiges til af statskassens midler  

 at anvende 500.000 kr. til at tegne halvdelen af aktiekapitalen i et nyt  

 privatbaneaktieselskab, der med en aktiekapital på 1 mill. kr., hvoraf den  

 anden halvdel tegnes af Maribo amtskommune samt Maribo, Nakskov, Nykøbing F.,  

 Rødby og Sakskøbing købstadkommuner, søges stiftet med det formål efter  

 udløbet pr. 30. juni 1954 af den A/S Det lolland-falsterske Jernbaneselskab  

 under 29. marts 1873 givne eneretsbevilling at videreføre den af dette  

 selskab hidtil varetagne jernbanedrift på Lolland. 



 § 3  
Ministeren for offentlige arbejder bemyndiges til på vilkår, der nærmere  

 fastsættes af ministeren, at meddele det i § 2 omhandlede selskab  

 eneretsbevilling til jernbanedrift fra Nykøbing F. over Maribo til Nakskov og  

 fra Maribo til Rødby havn i indtil 80 år fra 1. juli 1954 at regne. 
Ministeren for offentlige arbejder bemyndiges til pr. 1. juli 1954 at  

 overføre til det i § 2 omhandlede selskab den af A/S Det lolland-falsterske  

 Jernbaneselskab hidtil udnyttede, under 8. januar 1869 udfærdigede  

 eneretsbevilling til drifts af Maribo - Bandholm jernbane. 



 § 4  
Det ydes det i § 2 omhandlede selskab statsstøtte i overensstemmelse med  

 reglerne i lov nr. 187 af 12. april 1949 om dækning af vanskeligt stillede  

 privatbaners underskud til selskabets drift. 
Ministeren for offentlige arbejder bemyndiges til at give selskabet  

 forhåndstilsagn om, at statens bidrag vil udgøre mindst 65 pct. af de  

 godkendte årlige driftsunderskud. 



 § 5  
Såfremt det i § 2 omhandlede selskab, der forudsættes af ville søge at  

 afkøbe A/S Det lolland-falsterske Jernbaneselskab de til udnyttelse af de i §  

 3 nævnte eneretsbevillinger fornødne faste anlæg, rullende materiel m.v., i  

 forbindelse med en sådan overdragelsesaftale helt eller delvist overtager  

 pensionsforpligtelser, påhviler A/S Det lolland-falsterske Jernbaneselskab,  

 bemyndiges ministeren for offentlige arbejder til på statskassens vegne og i  

 forening med de i det nye selskab aktiehavende kommuner at garantere for  

 selskabets opfyldelse af sådanne overtagne forpligtelser. 
Ydelserne i henhold til de i stk. 1 ommeldte pensionsforpligtelser  

 afholdes på selskabets årlige driftsregnskab og dækkes i givet fald med  

 støtte som i § 4 anført. 
Skulle på et senere tidspunkt det nye selskab træde i likvidation, dækkes  

 den på likvidationstidspunktet eventuelt endnu resterende del af de i  

 nærværende paragraf omhandlede pensionsforpligtelser således, at staten deraf  

 overtager så stor en procentandel, som svarer til den, hvormed staten har  

 deltaget i dækningen af selskabets underskud for det senest forud for  

 likvidationen forløbne driftsår, dog mindst 65 pct., medens den resterende  

 del overtages af de aktiehavende kommuner. 



 § 6  
Såfremt der af de ved lov nr. 130 af 23. marts 1948 om statsstøtte til  

 modernisering m.v. af privatbanerne til rådighed stillede midler skulle blive  

 et beløb tilovers, efter at de statsbidrag, hvorom der allerede er givet de  

 enkelte privatbaner tilsagn, og for hvis vedkommende de herfor fastsatte  

 betingelser er opfyldt, er udredet, bemyndiges ministeren for offentlige  

 arbejder til af et sådant overskydende beløb at yde det i nærværende lovs § 2  

 omhandlede nye selskab et lån på indtil 500.000 kr. til delvis dækning af  

 udgifterne ved moderniseringsanskaffelser, derunder også sådanne, som måtte  

 være foretaget af A/S Det lolland-falsterske Jernbaneselskab og overtaget af  

 det nye selskab. Lånet, for hvis forrentning og amortisation skal gælde  

 tilsvarende vilkår som fastsat for de øvrige i henhold til lov nr. 130 af 23.  

 marts 1948 ydede moderniseringslån til privatbanerne, vil kunne ydes uden den  

 ved nævnte lov forudsatte medvirken fra kommunernes side til  

 moderniseringsforanstaltningernes finansiering. Kommunernes deltagelse i de i  

 nærværende lov omhandlede aftaler vedrørende det nye selskab skal anses som  

 tilstrækkelig sikkerhed for selskabets drift i en passende årrække, således  

 at en særlig garanti i så henseende ikke skal anses for fornøden. 



 § 7  
Følgende dokumenter kan udfærdiges uden erlæggelse af stempelafgift,  

 tinglysningsgebyrer og andre offentlige afgifter: 

a) Overdragelsesdokument mellem A/S Det lolland-falsterske  

 Jernbaneselskab og staten om den i § 1 omhandlede jernbanestrækning på  

 Falster. 
b) Overenskomst mellem staten og de i § 2 nævnte kommuner om  

 tilrettelæggelse af jernbanedriften på Lolland efter udløbet af  

 eneretsbevillingen af 29. marts 1873. 
c) Stiftelsesdokumenter m.v. vedrørende det i § 2 omhandlede nye  

 aktieselskab, derunder også selskabets aktier. 
d) Overdragelsesdokumenter mellem A/S Det lolland-falsterske  

 Jernbaneselskab og det nævnte nye selskab. 
e) Garantierklæringer afgivet af staten og kommunerne for forpligtelser  

 overtaget af det nye selskab. 



 Givet på Christiansborg slot, den 11.  

 maj 1954.  
Under Vor Kongelige Hånd og Segl. 
Frederik R. 
/Carl Petersen. 

Officielle noter
Ingen 
