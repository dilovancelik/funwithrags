
Lov om overførsel til andet land af  

 retsforfølgning i straffesager. 

VI MARGRETHE DEN ANDEN; af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov: 



 § 1.  Lovovertrædelser, som er omfattet af den  

 europæiske konvention om overførsel af retsforfølgning i straffesager, jfr.  

 bilaget (* 1) til denne lov, kan retsforfølges efter reglerne i konventionens  

 afsnit I-IV og bestemmelserne i denne lov. 



 § 2.  Sager, som skal afgøres af en domstol her i  

 landet, indbringes af anklagemyndigheden for retten på det sted, hvor den  

 pågældende bor. Har han ikke bopæl her i landet, bestemmer justitsministeren,  

 hvilken ret der skal behandle sagen. 



 § 3.  I det omfang konventionen ikke indeholder  

 modstående regler, gælder retsplejelovens regler om straffesagers behandling.  


 Stk. 2.  Når en fremmed stat tilkendegiver, at den agter  

 at fremsætte anmodning om retsforfølgning, og danske domstole alene er  

 kompetente til at behandle sagen efter straffelovens § 8, stk. 1, nr. 7, kan  

 den sigtede anholdes og fængsles i overensstemmelse med reglerne i  

 konventionens art. 27-29. 



 § 4.  Justitsministeren kan fastsætte yderligere  

 bestemmelser om konventionens gennemførelse. 



 § 5.  Justitsministeren kan på grundlag af gensidighed  

 bestemme, at loven også skal anvendes i forholdet mellem Danmark og en stat,  

 der ikke har tiltrådt konventionen. 



 § 6.  Loven træder i kraft den 1. juli 1975. 
 Stk. 2.  Loven finder kun anvendelse på  

 lovovertrædelser, der er begået efter, at konventionen er trådt i kraft  

 mellem Danmark og vedkommende fremmede stat eller justitsministeren har  

 truffet bestemmelse efter § 5. 



 § 7.  Loven gælder ikke for Færøerne og Grønland, men  

 kan ved kgl. anordning sættes i kraft for disse landsdele med de afvigelser,  

 som landsdelenes særlige forhold tilsiger. 


 Givet på Amalienborg, den 12. juni 1975.  

 
Under Vor Kongelige Hånd og Segl. 
MARGRETHE R. 
Orla Møller. 

 Bilag 
Oversættelse 
KONVENTION OM OVERFØRSEL AF RETSFORFØLGNING I STRAFFESAGER 
Undertegnede medlemsstater af Det europæiske Råd er i betragtning af, at  

 Det Europæiske Råd har til formål at tilvejebringe større enhed mellem sine  

 medlemmer, 
i ønsket om at udbygge det arbejde, som de allerede har gennemført på det  

 strafferetlige område, med henblik på at opnå mere retfærdige og effektive  

 sanktioner, 
i betragtning af, at det med dette formål for øje vil være  

 hensigtsmæssigt, på grundlag af gensidig tillid, at skabe mulighed for  

 gennemførelse af retsforfølgning af lovovertrædelser på internationalt plan,  

 således at man navnlig undgår de ulemper, der følger af kompetencekonflikter,  

 blevet enige om følgende: 

Afsnit I 

 Definitioner  
 Artikel 1 
I denne konvention 

a) omfatter "lovovertrædelse" handlinger, der omfattes af  

 straffelovgivningen, samt handlinger, der behandles efter de retsregler, der  

 opregnet i bilag III til denne konvention, forudsat at den pågældende, hvor  

 lovovertrædelsen henhører under en administrativ myndigheds kompetence, har  

 mulighed for at få sagen prøvet af en domstol; 
b) betyder "sanktion" enhver straf eller anden foranstaltning,  

 der pålægges for en lovovertrædelse eller for en overtrædelse af de  

 retsregler, der er nævnt i bilag III. 



Afsnit II 

 Kompetence  
 Artikel 2 

 1. Ved anvendelsen af denne konvention skal enhver af  

 de kontraherende stater have kompetence til at foretage retsforfølgning efter  

 egne strafferegler for enhver lovovertrædelse, der omfattes af en anden  

 kontraherende stats lovgivning. 
 2. Såfremt en kontraherende stats kompetence  

 udelukkende er begrundet i reglen i stk. 1, kan den kun udøves i medfør af en  

 anmodning om retsforfølgning, der er fremsat af en anden kontraherende stat.  


 Artikel 3 
Enhver kontraherende stat, som efter sin lovgivning er kompetent til at  

 retsforfølge en lovovertrædelse, kan med henblik på at anvende denne  

 konvention frafalde eller undlade retsforfølgning mod en mistænkt, som er  

 eller vil blive retsforfulgt for den samme lovovertrædelse af en anden  

 kontraherende stat. Under hensyn til bestemmelserne i artikel 21, stk. 2, er  

 enhver sådan afgørelse om at frafalde eller undlade retsforfølgning  

 foreløbig, indtil der er truffet endelig afgørelse i den anden kontraherende  

 stat. 
 Artikel 4 
Den anmodede stat skal indstille en retsforfølgning, der alene sker i  

 henhold til artikel 2, når adgangen til at pålægge strafansvar efter de  

 foreliggende oplysninger er bortfaldet efter den begærende stats lovgivning  

 af andre grunde end forældelse. For forældelse gælder de særlige regler i  

 artikel 10 c), 11 f) og g), 22, 23 og 26. 
 Artikel 5 
Bestemmelserne i afsnit III medfører ingen begrænsning i den kompetence  

 til at foretage retsforfølgning, der er tillagt en anmodet stat i henhold til  

 dens interne lovgivning. 

Afsnit III 

 Overførsel af retsforfølgning  
 Kapitel 1. Anmodning om retsforfølgning 
Artikel 6 

 1. Når en person mistænkes for at have begået en  

 lovovertrædelse i henhold til en kontraherende stats lovgivning, kan denne  

 stat anmode en anden kontraherende stat om at overtage retsforfølgningen i de  

 tilfælde og under de betingelser, der er fastsat i denne konvention. 
 2. Såfremt en kontraherende stat i henhold til denne  

 konvention kan anmode en anden kontraherende stat om at overtage  

 retsforfølgningen, skal de kompetente myndigheder i den førstnævnte stat  

 overveje denne mulighed. 
 Artikel 7 
 1. Der kan kun foretages retsforfølgning i den  

 anmodede stat, såfremt den pågældende lovovertrædelse ville have været en  

 lovovertrædelse, hvis den var begået på denne stats territorium, og  

 lovovertræderen i så fald kunne være pålagt en sanktion også i henhold til  

 dens egen lovgivning. 
 2. Såfremt lovovertræderen er begået af en person i  

 offentligt hverv eller mod en sådan person, en institution eller andet af  

 offentlig karakter i den begærede stat, anses lovovertrædelsen i den anmodede  

 stat for begået af en person i offentligt hverv i denne stat eller mod en  

 sådan person, en institution eller andet, der indtager tilsvarende stilling  

 eller er af tilsvarende karakter i den anmodede stat. 
 Artikel 8 
 1. En kontraherende stat kan anmode en anden  

 kontraherende stat om at overtage retsforfølgning i følgende tilfælde: 

a) såfremt den mistænkte er fast bosiddende i den anmodede stat; 
b) såfremt den mistænkte er statsborger i den anmodede stat, eller hvis  

 denne stat er hans oprindelige hjemland; 
c) såfremt den mistænkte afsoner eller skal afsone en straffedom, der  

 medfører frihedsberøvelse, i den anmodede stat; 
d) såfremt der foretages retsforfølgning mod den mistænkte i den anmodede  

 stat for samme eller en anden lovovertrædelse; 
e) såfremt den pågældende stat finder, at overførsel af retsforfølgning  

 er ønskelig af hensyn til sagens opklaring, særligt når det vigtigste  

 bevismateriale befinder sig i den anmodede stat; 
f) såfremt den finder, at fuldbyrdelsen i den anmodede stat af en  

 eventuel straffedom må antages at forbedre mulighederne for domfældtes  

 resocialisering; 
g) såfremt dem finder, at den mistænktes tilstedeværelse ikke kan sikres  

 under sagens behandling i den begærende stat, medens hans personlige  

 tilstedeværelse kan sikres under sagens behandling i den anmodede stat; eller  


h) såfremt den finder, at den ikke selv kan fuldbyrde en eventuel  

 straffedom, selv ikke med muligheden for udlevering taget i betragtning,  

 medens den anmodede stat er i stand hertil. 

 2. Hvis den mistænkte er endeligt domfældt i en  

 kontraherende stat, kan denne stat kun anmode om overførsel af  

 retsforfølgning i de tilfælde, der er nævnt i stk. 1, såfremt den ikke selv  

 er i stand til at fuldbyrde dommen, selv ikke med muligheden for udlevering  

 taget i betragtning, og kun såfremt den anden kontraherende stat principielt  

 ikke anerkender fuldbyrdelse af udenlandske domme eller afslår at fuldbyrde  

 en sådan dom. 
 Artikel 9 
 1. De kompetente myndigheder i den anmodede stat skal  

 behandle en anmodning om retsforfølgning, der fremsættes i henhold til de  

 foregående artikler. De afgør i overensstemmelse med deres egen lovgivning,  

 hvilke skridt anmodningen giver anledning til. 
 2. Såfremt straf for lovovertrædelsen efter den  

 anmodede stats lovgivning pålægges af en administrativ myndighed, skal den  

 pågældende stat snarest muligt underrette den begærende stat herom, medmindre  

 den anmodede stat har afgivet en erklæring i medfør af stk. 3. 
 3. Enhver kontraherende stat kan samtidig med  

 konventionens undertegnelse eller ved deponeringen af ratifikations-,  

 godkendelses- eller tiltrædelsesdokumentet eller på et hvilket som helst  

 senere tidspunkt ved en erklæring til Det europæiske Råds generalsekretær  

 tilkendegive, under hvilke betingelser dens interne lovgivning giver mulighed  

 for, at straf for visse lovovertrædelser pålægges af en administrativ  

 myndighed. En sådan erklæring træder i stedet for den meddelelse, der er  

 nævnt i stk. 2. 
 Artikel 10 
Den anmodede stat kan ikke træffe foranstaltninger i anledning af  

 anmodningen: 

a) såfremt denne ikke opfylder bestemmelserne i artikel 6, stk. 1, og  

 artikel 7, stk. 1; 
b) såfremt retsforfølgning strider mod bestemmelserne i artikel 35; 
c) såfremt adgangen til strafforfølgning på tidspunktet for anmodningens  

 fremsættelse er forældet i den begærende stat efter denne stats lovgivning.  



 Artikel 11 
Bortset fra de tilfælde, der er nævnt i artikel 10, kan den anmodede stat  

 kun afslå helt eller delvis at imødekomme anmodningen i følgende tilfælde:  



a) såfremt den finder, at grundlaget for anmodningen efter artikel 8 er  

 utilstrækkeligt; 
b) såfremt den mistænkte ikke er fast bosiddende i den anmodede stat;  


c) såfremt den mistænkte ikke er statsborger i den anmodede stat og ikke  

 var fast bosiddende på denne stats territorium, da lovovertrædelsen blev  

 begået; 
d) såfremt den anser den lovovertrædelse, for hvilken der begæres  

 retsforfølgning, for at være af politisk karakter eller for at være en rent  

 militær eller fiskal lovovertrædelse; 
e) såfremt den finder, at der er vægtige grunde til at antage, at  

 anmodningen om retsforfølgning er begrundet i hensyn til race, religion,  

 nationalitet eller politisk overbevisning; 
f) såfremt dens egen lovgivning uafhængigt af anmodningen kan anvendes på  

 lovovertrædelsen, og retsforfølgning ville være forældet efter denne  

 lovgivning på tidspunktet for anmodningens modtagelse; artikel 26, stk. 2,  

 finder ikke anvendelse i dette tilfælde; 
g) såfremt dens kompetence alene er begrundet i reglen i artikel 2, og  

 retsforfølgning ville være forældet efter dens egen lovgivning, selv når  

 hensyn tages til den i artikel 23 fastsatte forlængelse af fristen med 6  

 måneder; 
h) såfremt lovovertrædelsen er begået uden for den begærende stats  

 territorium; 
i) såfremt retsforfølgning ville stride mod den anmodede stats  

 internationale forpligtelser; 
j) såfremt retsforfølgning ville stride mod den anmodede stats  

 grundlæggende retsprincipper; 
k) såfremt den begærende stat ikke har overholdt procedureforskrifter,  

 der er fastsat i denne konvention. 

 Artikel 12 
 1. Den anmodede stat skal tilbagekalde sin  

 imødekommelse af anmodningen, hvis der senere viser sig at foreligge en af de  

 omstændigheder, som efter artikel 10 begrunder, at der ikke kan træffes  

 foranstaltninger i anledning af anmodningen. 
 2. Den anmodede stat kan tilbagekalde sin  

 imødekommelse af anmodningen: 

a) såfremt det viser sig, at den mistænktes personlige tilstedeværelse  

 ikke kan sikres under sagens behandling i denne stat, eller at en eventuel  

 dom ikke ville kunne fuldbyrdes i denne stat; 
b) såfremt en af de grunde til at afslå anmodningen, der er nævnt i  

 artikel 11, viser sig at foreligge, før sagen indbringes for retten; 
c) i andre tilfælde, hvis den begærende stat samtykker heri. 

 Kapitel 2. Proceduren ved overførsel 
Artikel 13 
 1. Alle anmodninger i henhold til denne konvention  

 skal fremsættes skriftligt. De skal tillige med alle meddelelser, som er  

 nødvendige ved anvendelsen af denne konvention, fremsendes enten af  

 justitsministeriet i den begærende stat til justitsministeriet i den anmodede  

 stat eller - efter særlig gensidig aftale - direkte af myndighederne i den  

 begærende stat til myndighederne i den anmodede stat; de skal tilbagesendes  

 gennem de samme myndigheder. 
 2. I hastende sager kan anmodninger og meddelelser  

 sendes gennem den internationale kriminalpolitiorganisation (INTERPOL). 
 3. Enhver kontraherende stat kan ved at afgive en  

 erklæring til Det europæiske Råds generalsekretær tilkendegive, at den for  

 sit vedkommende ønsker at anvende andre regler for oversendelse end dem, der  

 er fastsat i stk. 1. 
 Artikel 14 
Såfremt en kontraherende stat finder, at de oplysninger, der er  

 tilvejebragt af en anden kontraherende stat, er utilstrækkelige til, at den  

 kan anvende denne konvention, skal den anmode om de fornødne supplerende  

 oplysninger. Den kan fastsætte en tidsfrist for modtagelsen af disse. 
 Artikel 15 
 1. En begæring om retsforfølgning skal være ledsaget  

 af straffesagens akter og alle andre nødvendige dokumenter i original eller  

 bekræftet genpart. Såfremt den mistænkte er varetægtsfængslet i henhold til  

 bestemmelserne i kapitel 5, og den begærende stat ikke er i stand til at  

 oversende de nævnte dokumenter samtidig med anmodningen om retsforfølgning,  

 kan disse dog sendes efterfølgende. 
 2. Den begærende stat skal ligeledes skriftligt  

 underrette den anmodede stat om enhver proceshandling eller foranstaltning,  

 der er foretaget eller truffet i den begærende stat af betydning for  

 retsforfølgningen efter anmodningens oversendelse. Denne meddelelse skal være  

 ledsaget af ethvert relevant dokument. 
 Artikel 16 
 1. Den anmodede stat skal omgående underrette den  

 begærende stat om sin afgørelse vedrørende anmodningen om retsforfølgning.  


 2. Den anmodede stat skal ligeledes underrette den  

 begærende stat om et eventuelt tiltalefrafald eller om den afgørelse, der er  

 en følge af retsforfølgningen. En bekræftet genpart af enhver skriftlig  

 afgørelse skal sendes til den begærende stat. 
 Artikel 17 
Såfremt den anmodede stats kompetence alene er begrundet i reglen i  

 artikel 2, skal denne stat underrette den mistænkte om anmodningen om  

 retsforfølgning, for at han kan få lejlighed til at fremsætte sit syn på  

 sagen, før den pågældende stat træffer afgørelse vedrørende anmodningen. 
 Artikel 18 
 1. Der kan ikke kræves oversættelse af de dokumenter,  

 der står i forbindelse med anvendelsen af denne konvention, jf. dog stk. 2.  


 2. Enhver kontraherende stat kan samtidig med  

 konventionens undertegnelse eller deponeringen af ratifikations-.  

 godkendelses- eller tiltrædelsesdokumentet ved at afgive en erklæring til Det  

 europæiske Råds generalsekretær forbeholde sig ret til at kræve, at de nævnte  

 dokumenter, med undtagelse af genparten af den skriftlige afgørelse, der er  

 nævnt i artikel 16, stk. 2, skal være ledsaget af en oversættelse. De øvrige  

 kontraherende stater skal fremsende oversættelserne enten i den modtagende  

 stats eget sprog eller i det af Det europæiske Råds officielle sprog, som den  

 modtagende stat anviser. En sådan anvisning er imidlertid ikke obligatorisk.  

 De øvrige kontraherende stater kan påberåbe sig gensidighed. 
 3. Denne artikel berører ikke bestemmelser om  

 oversættelse af anmodninger og bilag hertil, der måtte være indeholdt i  

 overenskomster eller ordninger, som er gældende eller bliver indgået mellem  

 to eller flere kontraherende stater. 
 Artikel 19 
Dokumenter, der fremsendes i medfør af denne konvention, skal ikke  

 legaliseres. 
 Artikel 20 
De kontraherende stater kan ikke gøre krav på refusion af udgifter, der er  

 en følge af denne konventions anvendelse. 
 Kapitel 3. Virkninger i den begærende stat af en anmodning om  

 retsforfølgning 
Artikel 21 
 1. Når den begærende stat har fremsat anmodning om  

 retsforfølgning, kan den ikke længere retsforfølge den mistænkte for den  

 lovovertrædelse, som anmodningen vedrører, eller fuldbyrde en dom, som  

 tidligere er afsagt mod ham i denne stat for den samme lovovertrædelse.  

 Indtil den begærende stat har modtaget underretning om den anmodede stats  

 afgørelse vedrørende anmodningen om retsforfølgning, bevarer den dog sin ret  

 til at tage alle retsforfølgende skridt, som ikke indebærer, at sagen  

 indbringes for retten til domforhandling, eller at den administrative  

 myndighed, som måtte være kompetent, træffer afgørelse i sagen. 
 2. Retten til retsforfølgning og til straffuldbyrdelse  

 tilkommer påny den begærende stat: 

a) såfremt den anmodede stat meddeler, at den i henhold til artikel 10  

 har besluttet ikke at træffe foranstaltninger i anledning af anmodningen;  


b) såfremt den anmodede stat meddeler, at den i henhold til artikel 11  

 har besluttet at afslå anmodningen; 
c) såfremt den anmodede stat meddeler, at den i henhold til artikel 12  

 har besluttet at tilbagekalde sin imødekommelse af anmodningen; 
d) såfremt den anmodede stat meddeler, at den har besluttet ikke at  

 indlede retsforfølgning eller at indstille denne; 
e) såfremt den begærende stat tilbagekalder sin anmodning, før den har  

 modtaget underretning fra den anmodede stat om, at denne har besluttet at  

 imødekomme anmodningen. 

 Artikel 22 
En anmodning om retsforfølgning, der er fremsat i henhold til  

 bestemmelserne i dette afsnit, medfører, at forældelsesfristen for  

 retsforfølgning i den begærende stat forlænges med 6 måneder. 
 Kapitel 4. Virkninger i den anmodede stat af en anmodning om  

 retsforfølgning 
Artikel 23 
Såfremt den anmodede stats kompetence alene er begrundet i reglen i  

 artikel 2, forlænges forældelsesfristen for retsforfølgning i denne stat med  

 6 måneder. 
 Artikel 24 
 1. Såfremt retsforfølgning i begge stater er betinget  

 af, at der er fremsat begæring om påtale, har en begæring, fremsat i den  

 begærende stat, samme gyldighed som en begæring fremsat i den anmodede stat.  


 2. Hvis begæring om påtale kun kræves i den anmodede  

 stat, kan denne stat foretage retsforfølgning, selv om der ikke foreligger  

 begæring om påtale, såfremt den person, der er beføjet til at fremsætte  

 denne, ikke har gjort indsigelse inden 1 måned efter, at han har modtaget  

 meddelelse fra vedkommende myndighed, der gør ham bekendt med hans ret til at  

 gøre indsigelse. 
 Artikel 25 
Den sanktion, der i den anmodede stats lovgivning er foreskrevet for  

 lovovertrædelsen, skal anvendes, medmindre andet er bestemt i den nævnte  

 lovgivning. Hvor den anmodede stats kompetence alene er begrundet i reglen i  

 artikel 2, må den sanktion, der fastsættes i denne stat, ikke være strengere  

 end den, der er foreskrevet i den begærende stats lovgivning. 
 Artikel 26 
 1. Enhver foranstaltning med henblik på  

 retsforfølgning, der er truffet i den begærende stat i overensstemmelse med  

 dens lovgivning og forskrifter, har samme gyldighed i den anmodede stat, som  

 om den var truffet af denne stats myndigheder, forudsat at denne ligestilling  

 ikke giver foranstaltningen større beviskraft, end den har i den begærende  

 stat. 
 2. Enhver handling, der afbryder forældelse, og som er  

 gyldigt foretaget i den begærende stat, har samme virkning i den anmodede  

 stat og omvendt. 
 Kapitel 5. Foreløbige foranstaltninger i den anmodede stat 
Artikel 27 
 1. Når den begærende stat tilkendegiver, at den agter  

 at fremsætte en anmodning om retsforfølgning, og hvis den anmodede stats  

 kompetence alene ville være begrundet i reglen i artikel 2, kan den anmodede  

 stat - efter den begærende stats anmodning og i medfør af denne konvention -  

 foreløbigt anholde og fængsle den mistænkte, såfremt: 

a) der efter den anmodede stats lovgivning er hjemmel til at  

 varetægtsfængsle for den pågældende lovovertrædelse, og 
b) der er grund til at frygte, at den mistænkte vil flygte, eller at han  

 vil søge at undertrykke beviser. 

 2. Anmodningen om foreløbig anholdelse og fængsling  

 skal angive, at der foreligger en anholdelsesbeslutning eller  

 fængslingskendelse eller anden afgørelse af samme indhold, udstedt i  

 overensstemmelse med de regler, der gælder i den begærende stat; det skal  

 endvidere angives, for hvilken lovovertrædelse retsforfølgning vil blive  

 begæret, samt hvornår og hvor lovovertrædelsen er begået, ligesom anmodningen  

 skal indeholde så nøjagtig en beskrivelse af den mistænkte som muligt. Den  

 skal også indeholde en kort redegørelse for sagens omstændigheder. 
 3. En anmodning om foreløbig anholdelse og fængsling  

 skal af de myndigheder i den begærende stat, der er nævnt i artikel 13,  

 sendes direkte til de tilsvarende myndigheder i den anmodede stat med post  

 eller telegram eller på sådan anden måde, der sikrer et skriftligt bevis  

 eller er accepteret af den anmodede stat. Den begærende stat skal uden ophold  

 underrettes om udfaldet af anmodningen. 
 Artikel 28 
Når den anmodede stat har modtaget en anmodning om retsforfølgning,  

 ledsaget af de dokumenter, der er nævnt i artikel 15, stk. 1, er den  

 kompetent til at anvende alle sådanne foreløbige foranstaltninger, herunder  

 anholdelse og varetægtsfængsling af den mistænkte og beslaglæggelse af  

 ejendom, som ville kunne anvendes efter dens egen lovgivning, såfremt den  

 pågældende lovovertrædelse var begået inden for dens eget territorium. 
 Artikel 29 
 1. De foreløbige foranstaltninger, der er nævnt i  

 artiklerne 27 og 28, skal foretages i overensstemmelse med bestemmelserne i  

 denne konvention og den anmodede stats lovgivning. Denne stats lovgivning  

 eller konventionen er ligeledes afgørende for under hvilke betingelser, de  

 omhandlede foranstaltninger ophører. 
 2. Foranstaltningerne skal ophøre i de tilfælde, der  

 er nævnt i artikel 21, stk. 2. 
 3. Den, der er undergivet varetægtsfængsel, skal under  

 alle omstændigheder løslades, såfremt han er anholdt og fængslet i henhold  

 til artikel 27, og den anmodede stat ikke inden 18 dage efter anholdelsen har  

 modtaget anmodningen om retsforfølgning. 
 4. Den, der er undergivet varetægtsfængsel, skal under  

 alle omstændigheder løslades, såfremt han er anholdt og fængslet i henhold  

 til artikel 27, og den anmodede stat ikke inden 15 dage efter modtagelsen af  

 anmodningen om retsforfølgning har modtaget de dokumenter, der skulle  

 fremsendes sammen med anmodningen. 
 5. Varetægtsfængsling, der er foretaget alene med  

 hjemmel i artikel 27, må i intet tilfælde udstrækkes ud over 40 dage. 

Afsnit IV 

 Retsforfølgning i mere end een stat 

 Artikel 30 

 1. Hvis en kontraherende stat, før retsforfølgning  

 indledes, eller medens retsforfølgning sker for en lovovertrædelse, som den  

 hverken anser for at være af politisk karakter eller en ren militær  

 lovovertrædelse, bliver bekendt med, at der i en anden kontraherende stat  

 foretages retsforfølgning mod samme person for samme lovovertrædelse, skal  

 den overveje, om den selv kan frafalde forfølgningen, stille den i bero eller  

 overføre den til den anden stat. 
 2. Hvis den pågældende stat efter omstændighederne  

 finder det rettest ikke at frafalde retsforfølgningen eller at stille denne i  

 bero, skal den i god tid underrette den anden stat herom, og i hvert fald  

 inden sagen afgøres i realiteten. 
 Artikel 31 
 1. I det tilfælde, der er nævnt i artikel 30, stk. 2,  

 skal de pågældende stater, ud fra en vurdering i hvert enkelt tilfælde af de  

 omstændigheder, der er nævnt i artikel 8, såvidt muligt søge at nå til  

 enighed om, hvilken af dem der alene skal fortsætte forfølgningen. Under  

 denne forhandlingsprocedure skal de pågældende stater udsætte  

 realitetsafgørelsen uden dog at være pligtige at udstrække udsættelsen mere  

 end 30 dage fra afsendelsen af den meddelelse, der er nævnt i artikel 30,  

 stk. 2. 
 2. Bestemmelserne i stk. 1 er ikke bindende: 

a) for den stat, der afsender den meddelelse, der er nævnt i artikel 30,  

 stk. 2, såfremt domsforhandlingen er påbegyndt i denne stat med tiltaltes  

 tilstedeværelse før afsendelsen af meddelelsen, 
b) for den stat, hvortil meddelelsen fremsendes, såfremt  

 domsforhandlingen er påbegyndt i denne stat med tiltaltes tilstedeværelse før  

 modtagelsen af meddelelsen. 

 Artikel 32 
Af hensyn til sagens opklaring og med henblik på fastsættelse af en  

 passende sanktion, skal de implicerede stater undersøge, hvorvidt det er  

 hensigtsmæssigt, at kun en af dem foretager retsforfølgning, og i så fald  

 søge at nå til enighed om, hvilken af dem det bør være, når 

a) flere lovovertrædelser, der er forskelligartede, og som omfattes af  

 hver af disse staters straffelovgivning, enten tilskrives en enkelt person  

 eller flere personer, der har optrådt i fællesskab; 
b) en enkelt lovovertrædelse, der omfattes af hver af disse staters  

 straffelovgivning, tilskrives flere personer, der har optrådt i fællesskab.  



 Artikel 33 
Alle afgørelser, der træffes i henhold til artikel 31, stk. 1, og artikel  

 32, har i forholdet mellem de pågældende stater de samme virkninger som en  

 overførsel af retsforfølgning i henhold til denne konvention. Den stat, som  

 frafalder forfølgningen, anses for at have overført den til den anden stat.  


 Artikel 34 
De regler om proceduren ved overførsel, der er fastsat i afsnit III,  

 kapitel 2, anvendes i det omfang, de er forenelige med de regler, der  

 indeholdes i afsnit IV. 

Afsnit V 

 Ne bis in idem  
 Artikel 35 

 1. En person, over for hvem en endelig og eksigibel  

 straffedom er afsagt, kan i en anden kontraherende stat hverken retsforfølges  

 eller dømmes, eller gøres til genstand for fuldbyrdelse af en sanktion for  

 den samme handling: 

a) såfremt han blev frifundet; 
b) såfremt den idømte sanktion: 
1) er blevet fuldbyrdet fuldtud eller er under fuldbyrdelse; eller 
2) for så vidt angår hele sanktionen eller den del af den, der ikke er  

 fuldbyrdet, er bortfaldet ved benådning eller amnesti; eller 
3) ikke længere kan fuldbyrdes på grund af forældelse; 
c) såfremt lovovertræderen er fundet skyldig, uden at der er fastsat  

 nogen sanktion. 

 2. En kontraherende stat er dog ikke, medmindre den  

 selv har anmodet om retsforfølgning, forpligtet til at anerkende "ne bis  

 in idem"-virkningen, såfremt den pådømte handling enten var rettet mod  

 en person i offentligt hverv eller en institution eller andet, der er af  

 offentlig karakter i denne stat, eller såfremt domfældte selv havde et  

 offentligt hverv i denne stat. 
 3. Yderligere er ingen kontraherende stat, i hvilken  

 handlingen er begået eller anses for begået i henhold til den pågældende  

 stats lovgivning, forpligtet til at anerkende "ne bis in  

 idem"-virkningen, medmindre den pågældende stat selv har anmodet om  

 retsforfølgningen. 
 Artikel 36 
Såfremt der rejses ny sag mod en person, som i en anden kontraherende stat  

 er dømt for den samme handling, skal ethvert tidsrum af frihedsberøvelse, der  

 er udstået i forbindelse med dommens fuldbyrdelse, fradrages i den sanktion,  

 der måtte blive pålagt. 
 Artikel 37 
Bestemmelserne i dette afsnit udelukker ikke anvendelse af mere vidtgående  

 nationale bestemmelser vedrørende den "ne bis in idem"-virkning,  

 der tillægges udenlandske straffedomme. 

Afsnit VI 

 Afsluttende bestemmelser  
 Artikel 38 

 1. Denne konvention er åben for undertegnelse af Det  

 europæiske Råds medlemsstater. Den skal ratificeres eller godkendes.  

 Ratifikations- eller godkendelsesdokumenterne skal deponeres hos Det  

 europæiske Råds generalsekretær. 
 2. Denne konvention træder i kraft 3 måneder efter  

 datoen for deponeringen af det tredje ratifikations- eller  

 godkendelsesdokument. 
 3. For en signatarstat, der senere ratificerer eller  

 godkender konventionen, træder denne i kraft 3 måneder efter datoen for  

 deponeringen af dens ratifikations- eller godkendelsesdokument. 
 Artikel 39 
 1. Efter denne konventions ikrafttræden kan Det  

 europæiske Råds ministerkomite opfordre enhver ikke-medlemsstat til at  

 tiltræde konventionen, forudsat at bestemmelsen om en sådan opfordring  

 træffes med tilslutning af alle de medlemmer af Rådet, som har ratificeret  

 konventionen. 
 2. En sådan tiltrædelse sker ved deponering af et  

 tiltrædelsesdokument hos Det europæiske Råds generalsekretær og får virkning  

 3 måneder efter datoen for deponeringen af dette. 
 Artikel 40 
 1. Enhver kontraherende stat kan ved undertegnelsen af  

 denne konvention eller ved deponeringen af ratifikations-, godkendelses-  

 eller tiltrædelsesdokumentet angive, på hvilket territorium eller hvilke  

 territorier denne konvention finder anvendelse. 
 2. Enhver kontraherende stat kan ved deponeringen af  

 ratifikations-, godkendelses- eller tiltrædelsesdokumentet eller på et  

 hvilket som helst senere tidspunkt ved at afgive en erklæring til Det  

 europæiske Råds generalsekretær tilkendegive, at den udstrækker denne  

 konvention til et eller flere andre territorier, der er anført i erklæringen,  

 og for hvis internationale forbindelser den er ansvarlig, eller på hvis vegne  

 den er bemyndiget til at indgå forpligtelser. 
 3. Enhver erklæring, der er afgivet i medfør af stk.  

 2, kan, for så vidt angår ethvert i erklæringen anført territorium trækkes  

 tilbage efter de regler, der er fastsat i artikel 45. 
 Artikel 41 
 1. Enhver kontraherende stat kan ved undertegnelsen af  

 denne konvention eller ved deponeringen af ratifikations-, godkendelses-  

 eller tiltrædelsesdokumentet tilkendegive, at den tager et eller flere af de  

 forbehold, der er angivet i bilag I til konventionen, eller afgive en  

 erklæring i henhold til konventionens bilag II. 
 2. Enhver kontraherende stat kan helt eller delvis  

 tilbagekalde et forbehold, den har taget, eller en erklæring, den har afgivet  

 i medfør af stk. 1, ved til Det europæiske Råds generalsekretær at afgive en  

 erklæring, der får virkning fra datoen for dens modtagelse. 
 3. En kontraherende stat, der har taget forbehold med  

 hensyn til en bestemmelse i denne konvention, kan ikke gøre krav på, at en  

 anden kontraherende stat anvender denne bestemmelse; såfremt der er tale om  

 et delvist eller betinget forbehold, kan den førstnævnte stat dog gøre krav  

 på, at bestemmelsen anvendes i det omfang, hvori den selv har accepteret den.  


 Artikel 42 
 1. Enhver kontraherende stat kan når som helst ved at  

 afgive en erklæring til Det europæiske Råds generalsekretær angive de  

 lovbestemmelser, der skal optages i bilag III til denne konvention. 
 2. Det europæiske Råds generalsekretær skal  

 underrettes om enhver ændring i de nationale bestemmelser, der er anført i  

 bilag III, såfremt en sådan ændring gør oplysningerne i dette bilag urigtige.  


 3. Enhver ændring, der sker i bilag III i medfør af  

 stk. 1 og 2, får virkning i den enkelte kontraherende stat 1 måned efter, at  

 Det europæiske Råds generalsekretær har givet underretning derom. 
 Artikel 43 
 1. Denne konvention berører hverken de rettigheder og  

 forpligtelser, der følger af udleveringstraktater og internationale,  

 multilaterale konventioner vedrørende særlige forhold eller bestemmelser  

 vedrørende forhold, der omhandles i denne konvention, og som indeholdes i  

 andre konventioner, der er i kraft mellem kontraherende stater. 
 2. De kontraherende stater kan kun afslutte bilaterale  

 eller multilaterale overenskomster med hinanden vedrørende de forhold, der er  

 omhandlet i konventionen, med henblik på at supplere dens bestemmelser eller  

 lette anvendelsen af de deri indeholdte principper. 
 3. Såfremt to eller flere kontraherende stater  

 allerede har reguleret deres indbyrdes forhold på dette område på grundlag af  

 ensartet lovgivning eller ved en særlig ordning eller skulle de i fremtiden  

 gøre dette, er de dog berettiget til at regulere deres indbyrdes forhold på  

 dette grundlag uden hensyntagen til bestemmelserne i denne konvention. 
 4. Kontraherende stater, der ophører med at anvende  

 konventionens bestemmelser på deres indbyrdes forhold i henhold til stk. 3,  

 skal underrette Det Europæiske Råds generalsekretær herom. 
 Artikel 44 
Den europæiske kriminalkomite skal holdes underrettet om denne konventions  

 anvendelse og skal efter behov medvirke til en fredelig løsning af enhver  

 vanskelighed, der måtte opstå i forbindelse med dens virke. 
 Artikel 45 
 1. Denne konvention gælder uden tidsbegrænsning. 
 2. Enhver kontraherende stat kan for sit eget  

 vedkommende opsige denne konvention ved en meddelelse til Det Europæiske Råds  

 generalsekretær. 
 3. Opsigelsen træder i kraft 6 måneder efter datoen  

 for generalsekretærens modtagelse af meddelelsen. 
 Artikel 46 
Det europæiske Råds generalsekretær skal underrette Rådets medlemsstater  

 samt enhver stat, som har tiltrådt denne konvention, om: 

a) enhver undertegnelse; 
b) enhver deponering af et ratifikations-, godkendelses- eller  

 tiltrædelsesdokument; 
c) enhver ikrafttræden af denne konvention i medfør af artikel 38; 
d) enhver erklæring modtaget i henhold til artikel 9, stk. 3; 
e) enhver erklæring modtaget i henhold til artikel 13, stk. 3; 
f) enhver erklæring modtaget i henhold til artikel 18, stk. 2 
g) enhver erklæring modtaget i henhold til artikel 40, stk. 2 og 3; 
h) ethvert forbehold eller enhver erklæring i henhold til artikel 41,  

 stk. 1; 
i) tilbagekaldelse af ethvert forbehold eller enhver erklæring i henhold  

 til artikel 41, stk. 2 
j) enhver erklæring modtaget i henhold til artikel 42, stk. 1, samt  

 enhver senere meddelelse modtaget i henhold til samme artikels stk. 2; 
k) enhver meddelelse modtaget i henhold til artikel 43, stk. 4; 
l) enhver meddelelse modtaget i henhold til artikel 45 samt datoen for  

 opsigelsens ikrafttræden. 

 Artikel 47 
Denne konvention samt de meddelelser og erklæringer, der afgives i henhold  

 hertil, finder kun anvendelse på lovovertrædelser, der er begået efter at  

 konventionen er trådt i kraft mellem de pågældende kontraherende stater. 
Til bekræftelse heraf har undertegnede dertil behørigt bemyndigede  

 undertegnet denne konvention. 
Udfærdiget i Strasbourg den 15. maj 1972 med engelsk og fransk tekst, som  

 begge har samme gyldighed, i eet eksemplar, som skal opbevares i Det  

 europæiske Råds arkiv. Generalsekretæren skal fremsende bekræftede genparter  

 til de regeringer, som undertegner eller tiltræder konventionen. 
 Bilag I 
Enhver kontraherende stat kan ved afgivelse af en erklæring tilkendegive,  

 at den forbeholder sig ret til: 

a) at afslå en anmodning om retsforfølgning, såfremt den finder, at  

 lovovertrædelsen er af rent religiøs karakter; 
b) at afslå en anmodning om retsforfølgning i anledning af en handling,  

 for hvilken der efter dens egen lovgivning kun kan pålægges sanktioner af en  

 administrativ myndighed; 
c) ikke at acceptere artikel 22; 
d) ikke at acceptere artikel 23; 
e) af forfatningsmæssige grunde ikke at acceptere de i artikel 25, 2.  

 punktum, indeholdte bestemmelser; 
f) ikke at acceptere bestemmelsen i artikel 26, stk. 2, når den  

 pågældende stat er kompetent ifølge sin egen lovgivning; 
g) ikke at anvende artiklerne 30 og 31 i forbindelse med en handling, for  

 hvilken der efter dens egen eller den anden stats lovgivning kun kan pålægges  

 sanktioner af en administrativ myndighed; 
h) ikke at acceptere afsnit V. 

 Bilag II 
Enhver kontraherende stat kan ved afgivelse af en erklæring tilkendegive,  

 at den af forfatningsmæssige grunde kun kan fremsætte eller modtage  

 anmodninger om retsforfølgning under de nærmere omstændigheder, der er  

 angivet i dens egen lovgivning. 
Enhver kontraherende stat kan for sit vedkommende ved afgivelse af en  

 erklæring definere udtrykket "statsborger" i denne konventions  

 forstand. 
 Bilag III 
Fortegnelse over lovovertrædelser, der falder uden for  

 straffelovgivningen. 
Følgende lovovertrædelser skal ligestilles med lovovertrædelser efter  

 straffelovgivningen: 
- i Frankrig: 
Enhver ulovlig adfærd, der sanktioneres med en "contravention de  

 grande voirie". 
- i Den tyske Forbundsrepublik: 
Enhver ulovlig adfærd, der behandles efter reglerne i lov om overtrædelse  

 af ordensforskrifter (Gesetz uber Ordnungswidrigkeiten af 24. maj 1968 - BGBL  

 1968, I 481). 
- i Italien: 
Enhver ulovlig adfærd, der er omfattet af lov nr. 317 af 3. marts 1967.  


Officielle noter
(* 1) Folketingstid. 1974-75: 649, 1939; A. 1553 
