

Lov om anlæg af en statshavn på Rømø 


    VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, gør vitterligt: Folketinget har vedtaget og Vi ved  

 Vort samtykke stadfæstet følgende lov: 



     § 1.  Ministeren for offentlige arbejder bemyndiges  

 til for statskassens regning at lade anlægge en fiskerihavn ved Havneby på  

 Rømø og til at lade havnen forvalte som statshavn under vandbygningsvæsenet.  





     § 2.  Ministeren for offentlige arbejder bemyndiges  

 til, om fornødent ved ekspropriation efter reglerne i forordningen af 5.  

 marts 1845, jfr. lov nr. 6 af 10. januar 1928, at erhverve for statskassen de  

 til det pågældende anlæg nødvendige arealer m.v. 



     § 3.  De i forbindelse med havneanlæggets udførelse  

 udfærdigede dokumenter m.v. fritages for stempel- og tinglysningsafgifter  

 samt alle andre afgifter til det offentlige. 



     § 4.  De nødvendige beløb til gennemførelsen af det i  

 § 1 nævnte anlæg bevilges på de årlige finanslove. 



 Givet på Christiansborg slot, den 18.  

 maj 1960.  


Under Vor Kongelige Hånd og Segl. 


FREDERIK R. 


Kai Lindberg. 

Officielle noter
Ingen 
