

Lov om Statens Avissamling i Aarhus 


    VI CHRISTIAN DEN TIENDE, af Guds Naade Konge til Danmark,  

 de Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, Gøre vitterligt: Rigsdagen har vedtaget og Vi ved  

 Vort Samtykke stadfæstet følgende Lov: 



     § 1  
Fra vedkommende Avistrykkerier vil efter Reglerne i Lov Nr. 66 af 2. Maj  

 1902 om offentlige Bibliotekers Ret til Frieksemplarer af Tryksager m.m. være  

 at aflevere til Statens Avissamling i Aarhus 2 Frieksemplarer af alle i  

 København og 3 Frieksemplarer af alle udenfor København udkommende Aviser.  


Samtidig bortfalder den i nævnte Lovs § 1 paabudte Aflevering af  

 Aviseksemplarer for saa vidt angaar det ene af det kongelige Biblioteks  

 Eksemplarer, Eksemplaret til Statsbiblioteket i Aarhus og det Eksemplar af de  

 udenfor København udkommende Aviser, der ved nævnte Lov er tillagt  

 Landsarkiverne. 



     § 2  
Til Statens Avissamling i Aarhus afgiver det kongelige Bibliotek det ene  

 Eksemplar af de hidtil til dette afleverede Aviser, ligesom Statsbiblioteket  

 i Aarhus og Landsarkiverne afgiver de til disse hidtil afleverede Aviser.  





     § 3  
Statens Avissamling i Aarhus underlægges Overbibliotekaren for  

 Statsbiblioteket sammesteds. 
Af de til Avissamlingen afleverede Aviser skal en fuldstændig Række  

 indbindes og være tilgængelig for Publikum paa en til Samlingen knyttet  

 Læsestue. Resten magasineres og benyttes til Supplering af de i Samlingen, i  

 det kongelige Bibliotek og i Universitetsbiblioteket opbevarede  

 Aviseksemplarer. 



     § 4  
Ved Samlingen ansættes en Avisforvalter, der tillige skal være Bogbinder.  


Avisforvalteren lønnes med 1,800 Kr., stigende hvert 4de Aar med 200  

 Kr.indtil 2,600 kr.; for den ham tillagte Bolig med Lys og Brændsel afkortes  

 der ham 1/5 af Begyndelseslønnen. 
Han ansættes af Ministeriet for Kirke- og Undervisningsvæsenet og  

 pensioneres i Overensstemmelse med de i Lov nr. 181 af 3. Juli 1914 §§ 4 og 5  

 givne Regler. 



     § 5  
Ministeren fastsætter de nærmere Regler for Avissamlingens Bestyrelse og  

 Virksomhed. 
Hvorefter alle vedkommende sig have at rette. 



 Givet paa Amalienborg, den 17de Maj  

 1916.  


Under Vor Kongelige Haand og Segl. 


Christian R. 


(L. S.) 


S. Keiser-Nielsen. 

*) Udfærdiget gennem Undervisningsministeriet. Se Rigsdagstidenden  


    for 1915-16: Folket: Tid. Sp. 3386, 3555,4234,  

 4301;Landst. Tid.   

 Sp. 1187, 1574, 1578; Till. A. Sp. 4465; Till. B. Sp. 2021, 2963; Till. C.  

 Sp. 2009, 2543. 
Officielle noter
Ingen 
